# Le’ ba’ax tu ya’alaj u kiik Vusi

##
Ti’ u taal u sáastal k’iine’ u chiich Vusie’ tu ya’alaj beya’ “Vusie’ meent ten u yutsil a bisik le je’ ta yuumo’ob. Tumen leti’obe’ taak u meyajtiko’ob jump’éel nojoch keejel waj, ti’al u k’iimbesa’al u ts’o’okolbeel a kiiko’”.

##
Ka tu ch’a’aj u beejil u bin tu yotoch u yuumo’obo’ Vusie’ tu yilajubaj yéetel ka’atúul palal táan moliko’ob u yich pak’áalo’ob. Juntúul ichil le palalo’ tu ts’elaj le je’ ku bisik le Vusio’, ka tu jíinch’intaj tu chun jump’éel páak’al. J-pa’ak’aj le’ je’o’.

##
Ka tu yaawajtaj Vusie’ “¡Ba’ax ts’o’ok a meeyajtik!” “Le je’a’ uti’al ka’ach u meenta’al u keejel wajil u ts’o’okolbeel in kiik. Ba’ax ken u ya’al in kiik ken u yojeltej mixtan u yaantal u keejel wajil u ts’o’okolbel”.

##
Le palalo’obo’ tu k’aatajo’ob sáasal si’ipil yo’osal ba’ax tu meyajto’ob. Juntúul ichil le paalalo’obo’ tu ya’alajle’ “Ma’atan u páajtal k áantiko’onech yéetel jump’éel keejel waj, chen ba’axe’ je’el le xoolte’a’ uti’al a síik ti’ a k’iko’” Vusie’ tu ch’a’aj u beele’ ka j-binij.

##
Ichil u bin u xíimbale’ tu yilajuba’ yéetel ka’atúul máako’ob ku meyaj najo’ob. Ka tu k’áataj juntúul le máako’ wa je’el u páajtal u ch’a’iko’ob le ts’u’uy che’o’. Chen ba’axe’ uti’al u ts’áik k’aasile’ le che’o’ ma’ jach polok uti’al le meyajo’ ka j-káachij.

##
Ka tu yaawajtaj Vusie’ “Ba’ax ts’o’ok a metik. Le che’a’ jump’éel siibal uti’al in kiik. Ka’atúul mol ich pak’áal ts’áaj ti’ teen tumen tu pa’ob u je’il uti’al u keejel wajil u ts’o’okolbel in kiik. Mixtan u yaantal mix je’, mix keejel waj, mix siibal tu ts’o’okobel in kiik, ¡ba’ax wal ken u yaal in kiike’!”

##
Ajmeyajnajo’obe’ tu k’áatajo’ob sáasal si’ipil ti’ Vusi tumen tu kachajo’ob le che’o’. Ka tu ya’alaj juntúul ichilo’obe’ “ma’atan u páajtal k ts’áiko’on tech jump’éel keejel waj chen ba’axe’ je’el jump'íit tikinsu’uk uti’al a bis ti’ a kiiko’”. Chen bey tuno’ Vusie’ tu ch’a’aj u beele’ ka j-binij.

##
Tu paach u beele’ Vusie’ tu táanjo’oltubaj yéetel juntúul aj aalak’ beyxan juntúul wakax, ka tu ya’alaj le wakaxo’ “Jach ki’ki’ u yilk’ajal le tikinsu’uk ka bisiko’, je’el wáaj u páajtal in jaantik jump’íite’”. Chen ba’axe le wakaxo’ jach táaj ki’ uchik u yu’ubik le tikinsu’uko’ ka tu bo’onak’taj tuláakal.

##
Ka tu yaawajtaj Vusie’ “Ba’ax ts’o’ok a méetik, le tikinsu’uka’ jump’éel siibal uti’al in kiik. Le ajmeyajnajo’obo’ tu ts’áajo’ob ten tumen tu kachajo’ob le che’ j-ts’áab ti’ ten tumen le jmol ich pak’alo’obo’, leti’obe’ tu síajo’ob ten le che’o’ tumen tu pa’ajob le je’ uti’al ka’ach u keejel wajil u ts’o’okolbeel in kiik. Ba’ax ken in eet te súutuka’ tumen mix je’, mix keejel waj, mix siibal kun yaantal ti’ u ts’o’okolbeel in kiik. ¡Ba’ax wal ken u yaal in kiike’!”

##
Le wakaxo’ tu k’áataj sa’asal si’ipil tumen tu bo’onak’taj le tikinsu’uko’. Aj-áalak’e’ tu ch’a’aj u ma’alob tuukulile’ ka tu síaj le wakax te Vusio’ je’el bix jump’éel máalob síibal ti’ u ts’o’okolbeel u kiiko’. Bey tuno’ Vusie’ tu ch’a’aj u beejil u bin yéetel le wakaxo’.

##
Uti’al u ts’áik k’aasile j-púuts le wakaxo’ ka tu ch’a’aj u beelil u suut iknal le Aj-áalak’o’. U ts’ook ba’ale’ Vusie’ sa’at ti’. Ku tso’okole’ chúunk’inchaj u k’uchul tu ts’o’okolbel u kiiko’. Le maako’ob t’ana’ano’obo’ táan u janalo’ob ka j-k’uchij Vusi.

##
Ka tu k’áatajtubaj Vusie’ “Ba’ax ken in meentej. Le Wakaxe’ j-púuts’ ten, u k’exulil le’ tikinsu’uk si’ab ten tumen le meyajnajo’obo’, leti’obe’ tu ts’áajo’ob ten tumen tu kachajo’ob le che’ si’ab ten tumen le jmol ich pak’áalo’obo’, leti’obe’ tu ts’áajo’ob ten le che’o’ tumen tu pa’ajo’ob le je’ uti’al kach u keejel wajil u k’iinbesajil u ts’o’okolbej in kiik. Te’ súutuka’ mix je’, mix keejel waj, mix siibal kun yaantal ti’ le ts’o’okolbela’.”

##
U kiik Vusie’ tu je’esal u tuukul junsúutuk, ka ts’o’oke’ ka tu ya’alaj ti’ Vusie’ “ki’ichkelem suku’un, mina’an in tuukul te síibalo’obo’, ¡ma’ chen tukultik le keejel wajo’! Laj múuch’ukbalo’on yéetel ki’imak óolal, u ts’ook ba’ale’ tene’ jach taj ki’imak in wóol xan. ¡Péenen a búukint a ki’ichkelem nook’ yo’osal a tal ti’ le k’iimbesaja’!” Vusie’ tu ch’a’ nu’uktaj u kiike’ ka j-bin u k’ex u nook’.

##
* License: [CC-BY]
* Text: Nina Orange
* Illustration: Wiehan de Jager
* Translation: María del Rosario Poot Cahum, Martha Beatriz Kanxoc Ek
* Language: yua

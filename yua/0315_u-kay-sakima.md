# U k’ay Sakima

##
Sakimae’ te’ kajakbal yéetel u taata, u na’ beyxan juntúul u yíitsin yaan ti’ kan ja’ab. Te’ kajakbalo’ob ich u lu’umil juntúul ayik’al wíinike’. U xa’anil otocho’obe’ te’ yaan tu ts’ook tu’ux ku xu’ulul juntsool che’ob.

##
Ka tu chukaj óox ja’ab ti’ Sakimae’, k’oja’anchajij yéetel bin ti’ sáasil. Leti’e’ juntúul paal jach lika’an u yóol.

##
Sakimae’ ya’abkach ba’al ku meeyajtik ma’atan u tsa’ayaj meyajtbil tumen uláak’ palalo’ob yaanti’ob wak ja’abo’. Je’exbixe’, leti’e’ je’el u tsa’ayal kutal tu tséel u nojoch wíinikilo’ob u kajtajil yo’osal u tsikbaltiko’ob páaybe’en ba’alo’ob.

##
U na’ yéetel u taata Sakimae’ te’ ku meyajo’ob tu yotoch le ayik’al wíiniko’. Ku bino’ob meyaj ti’ u sáastal k’iin yéetel ich u taal u ye’ejoch’entale ku suuto’ob tu yotocho’ob. Sakimae’ ku p’áatal yéetel u yíits’in.

##
Sakimae’ táaj uts tu yiich u k’aay. Jump’éel téenake’ k’áata’ab ti’ tumen u na’, “Sakima tu’ux tun ka kanik le k’aayoba’”.

##
Ka tu núukaj Sakimae’, “Chen ku taal tin pool, ki’ichpan na’. Kin wu’uyik ku taalo’ob tin poole’ ku ts’o’okole’ kin k’ayiko’ob”.

##
Sakimae’ jach uts u yilik u k’ayik u yíits’in, le je’ela’ asab ku meentik ken wi’ijlak le chan paalo’. U yíits’ino’ ku yu’ubik u k’aay le’ Sakimao’. Ku yóok’ot yo’osal u maansik ma’alob súutukil yéetel u k’aay u suku’uno.

##
“Je’el wáaj u pajtal a k’aayik tu ka’atene’”, ku yaayantik u yíits’ino’. Sakimae’ ku k’amik yéetel ku k’ayik junten yéetel tu ka’aten ti’ u yíits’ino’.

##
Jump’éel áak’abe ka ts’o’ok u meyaj u na’ yéetel u tatae’ lu’uba’an u yóolo’ob ka sunajo’ob tu yotocho’ob. Sakimae’ tu na’ataje’ yaan ba’al ma’ ma’alobi’.

##
“In taata, in na’ ba’ax táalami ka’ máansike’ex” Sakimae’ tu yojeltaje’ j-sa’atij u yaal le ayik’al máako’. Le máako’ jach táaj luba’an u yóol yéetel jach tu jun u yu’ubikuba.

##
Ka tu ya’alaj Sakima ti’ u taata yéetel ti’ u na’e’. “Tene’ je’el u páajtal in k’aay ti’ leti’e’, ku taale’ je’el u ki’imakúunsa’aj u yóol tumen in k’aayo’”. Chen ba’axe leti’obe’ tu tséel ichtajo’ob u tuukul le’ Sakimao’: “Leti’e’ jach ayik’al. Teche’ chen juntúul óotsil ch’óop paalech. Je’el wáaj a tukultike’ u yáanta’al tumen a k’aayo’”.

##
Chen ba’axe’ Sakimae’ ma’ j-lúub u yóoli’. Ka áanta’abij tumen u yíits’in. “U k’aayo’ob le Sakimao’ ku yáantiken chen wi’ichajaken, je’el xan u li’isik u yóol le ayik’al máako’”.

##
Tuláak’ k’iino’ Sakimae’ tu k’áata’ ti’ u yíits’ino’ ka bisa’ak tu yotoch le ayik’al máako’.

##
Wa’alajij yáanal jump’éel nojoch ch’enebjoole’ ka káaj u k’ayik u nup’ k’aay. Jujunp’íitil uchik u biin u tip’ik u pool le ayik’al máako’.

##
Le ajmeyajo’obo’ tu ch’enaj u meeyajo’ob. Tu yubo’ob u ki’ichkelem u k’aay le Sakimao’. Chen ba’axe juntúul ichile’ tu ya’alaje’: “Mix máak ts’a’ayak u li’is u yóol le yuumbilo’. Je’el wáaj u tsa’ayal li’isbil u yóol tumen le’ ch’óop pala’”.

##
Ka ts’o’ok u k’aay Sakimae’ ka tu sutaj u paachil ti’al u bin. Chen ba’axe le ayik’al máako’ j-jóok’ u yáalkabe’ ka tu ya’alaj beya’: “Meent uts a ka’a k’aay”.

##
Te súutuko’ j-k’uch ka’atúul máak yaan máax u k’ochetmajo’ob. Ts’o’oka’an u kaxtiko’ob u yaal le ayik’al máako’, leti’e’ j-pekekbal bin tu tséel le beejo’.

##
Le ayik’al wíiniko’ jach ki’imakchaj u yóol uchik u yilik u chan paal tu ka’ateno’. Ka tu ts’áaj jump’éel nojsiibal ti’ Sakima uchik u li’isa’al u yóolo’. Tu bisaj u chan paal yéetel Sakima tu kúuchil ts’aak. Beytuno’ utskíinta’ab u paakat le Sakimao’.

##
* License: [CC-BY]
* Text: Ursula Nafula
* Illustration: Peris Wachuka
* Translation: María del Rosario Poot Cahum, Martha Beatriz Kanxoc Ek
* Language: yua

# Nozibele yéetel u yóoxp’éel tso’otsel pool

##
Ka’ach úuchile’, óoxtúul xch’úupalale’ j-jóok’o’ob u kaxto’ob si’.

##
Jach máan chokoj ooxole’ ka j-bino’ob báab, báaxalnajo’ob, bok’ol ja’najo’ob, yéetel báabnajo’ob ichil le ja’o’.

##
Ka tu jan ilajo’obe’ ts’o’ok u chúunk’iintal, ka j-bin u yáalkabo’ob tak te’ kaajo’.

##
Jach ta’aytak u k’uchlo’ob tu yotocho’obe, Nozibelee’ tu machaj u kaale’, ka tu yilaje’ mina’an u léechkal. "¡Koone’ex k kaxtej!" ku ya’alik. Ba’ale’ u éetailo’obe’ ka tu ya’alajo’obe’ ts’o’ok u yéeksame’ental.

##
Nozibele’ suunaj tu junal te áalkab ja’o’. Tu kaxtaj u léechkalo’, ka ts’o’oke ka tu lep’aj u yóol uti’al u k’uchul tu yotoch. Ba’ale’ sa’at ichil le áak’abilo’.

##
Te’ tu náachilo’ tu yilaj jump’éel sáasil ku juul ich jump’éel naj. Ka áalkabnáaj tak te’elo’ ka tu bobojtaj le joolnajo’.

##
Ja’ak’ u yóol ka tu yilaj juntúul péek’ je’eb ti’ le joonajo’, "ba’ax a k’áat", "saatalen yéetel k'a'abet jump’éel kúuchil tu’ux in wenel" ka tu núukaj Nozibele. "¡Máanen wa ma’e’ yaan in chi’ikech!", tu ya’alaj le peek’o’. Ka j-ok túun Nozibele.

##
Ka ts’o’oke le peek’o’ tu ya’alaj beya’, "¡meent in wo’och!" "Bey mix juntéen in meent u yo’och juntúul peek’", tu núukaj le xch’úupalo’. "¡Meet in wo’och wa ma’e’ kin chi’ikech!" ka tu núukaj le peek’o’. Nozibele túune’ tu meentaj jump’íit janal ti’ le peek’o’.

##
Ka ts’o’oke’ le peek’o’ ka tu ya’alaj beya’ "¡meent le ch’aak teno’!" ka tu nuuktaj Nozibele, "tene’ mix juntéen in meent u ch’aak juntúul peek’." “¡Meentej wa ma’e’ yaan in chi’ikech!" tu ya’alaj le peek’o’. Nozibelee’ tu meentaj le ch’aako’.

##
Leti’e’ sáansamal k’a’abet u chaakal, u míis yéetel u p’o’ ti’ le peek’o’. Chen jump’éel k’iinake’ ka tu ya’alaj le peek’ beya’, "Nozibele, bejla’e’ yaan in bin in wil in éetailo’ob. Míist le ich naajo’, meent le o’ocho’ yéetel p’o’ in n’ukulo’obo’, séeb ka a meet tuláakal le ba’ax tin wa’alaj techo’”.

##
Jach táantik u bin le peek’o’ Nozibelee’ tu jokaj óoxp’éel u tso’otsel u pool, ka tu ts’áaj jump’éel yáanal le ch’aako’, uláak’e’ tu paach le joolnajo’ yéetel u ts’ooke’ ichil le so’oyo’. Ka ts’o’oke’ j-jóok’ij ka bin u yáalkab tak tu yotoch.

##
Ka j-k’uch le peek’ tu naayo’ ka káaj túun u kaxtik Nozibele. "¡Tu’ux yaanech Nozibele!" ku yawatik. "Weyanene’, tu yáanal le ch’aako’," tu ya’alaj le yáax jo’olo’. "Weyanene’, tu paach le joolnajo’," ka tu ya’alaj uláak’ le jo’olo’. "Weyanene’, ichil le so’oyo’," tu ya’alaj u ts’ook le tso’otselo’.

##
Ka ts’o’ok túune’ le peek’o’ ka tu yilaje’ chen tu’us tumen xNozibele. Le peek’o’ áalkabnajij, áalkabnajij, áalkabnajij ka j-k’uch tak te’ kaajo’. Ba’ale’ u suku’uno’ob xNozibelee’ u ch’a’amajo’ob nukuch che’ob uti’al u pa’atiko’ob u k’uchul. Le peek’o’ j-jóok’ u yáalkab yéetel mixmáak il tu ka’atéen.

##
* License: [CC-BY]
* Text: Tessa Welch
* Illustration: Wiehan de Jager
* Translation: Lizet Magaly Chable Ake, Llobet Iván Cetzal Martínez, Luis Alfredo Tuz Canté (UIMQroo)
* Language: yua

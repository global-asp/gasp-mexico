# Simbegwire

##
Le ka j-kíim u na’ Simbegwiree’ jach yajchaj u yóol. U yuume’ tu xachajubaj u kanáant Simbegwire. Jujump'íitil úuchik u ka’a suuktal u yantalo’ob tu juunalo’ob yéetel ki’imak óolal. Sáansamal ken sáaslake’ ku kutalo’ob u tsikbalto’ob ba’ax u tuukulo’ob ti’ u láak’ k’iin. Sáansamal táan u chíinil k’iine’ ku múul janalo’ob, ken ts’o’okoke’ ku p’o’iko’ob nu’ukul, ku yáanta’al Simbegwire tak u meent u meyajts’íib tumen u yuum.

##
Juntéene’ u yuum Simbegwiree’ xáanchaj úuchik u k’uchul tu yotoch ma’ je’elbix suukile’. “Tu’ux yanech chan ch’úupal”, ku ya’alik ka’ k’uchij. Je’elo’ ka’ jóok’ u yáalkab Simbegwire uti’al u méek’ik u yuume’, jáan je’el ka tu yilaj yéetel juntúul ko’olel k’uchij. Ko’oten uti’al a k’ajóoltik Anita chan ch’úupal, ku ya’alik bin ichil u sakche’ej.

##
“Simbegwire bix a beel, a yuume’ ts’o’ok u seen tsikbaltik ten bixech”, ku ya’alik bin Anita. Ba’ale’ mix che’ejnaji’ mix tu tich’aj u k’ab xani’. U yuum Simbegwire ki’imak u yóol, leti’e’ júup u tsikbalt buka’aj u jats’utsil bíin u máanso’ob u kuxtalo’ob tu yóoxtúulalo’ob. “Buka’aj in k’áat ka béeychajak a k’amik Anita bey a na’e”, ki bin le yuumo’.

##
U máansik u kuxtal Simbegwire p’áat ma’ je’elbix suukile’, xu’ul tak u tsikbal yéetel u yuum ti’ u ja’atskab k’iin je’ex suuk ka’achile’. Anitae’ ku lemkúunsik u meyaj ichnaj Simbegwire, le o’olale’ ku táaj ka’anal, lebeetik ma’atech mix u meentik u meyajts’íib, tu áak’abil ken ts’o’okok u janale’ táats’ u bin tak ch’ak che’ wenel. Chéen yéetel u chan teep’el síija’an ti’ tumen u na’ ku náaysik u yóol. Ba’ale’ u yuume’ ma’atáan u yilik le ba’ax táan u yúuchul ti’o’.

##
Máan le wi’inalo’ob beyo’, je’elo’ ka’ tu ya’alaj u yuum Simbegwire yaan bin u jóok’ol tu yotoch wa jayp’éel k’iin –k'a'abet in jóok’ol uti’al meyaj, ba’ale’, in wojel a múul kanaantikaba’exe’- ki’ bin ti’ob. Simbegwiree’ jach lúub u yóol, chéen ba’ale’ u yuume’ ma’ tu yilaji’, Anitae’ mix t’aanaji’ tumen mix leti’ ki’imak u yóol.

##
Jach k’aschaj le toop ku ts’a’abal ti’ Simbegwire, wa ma’atáan u ts’o’oksik u meyaj ichnaje’, wa ku kéextik u yook’ol ma’ taak u meentike’ Anitae’ ku jats’ik. Ken ook’injanalnako’obe’ le ko’olelo’ ku jaantik u ya’abil janal, chéen u xiixel ku p’atik ti’ Simbegwire. Tuláakal áak’abe’ Simbegwiree’ ku yook’ol tak ken weenek yéetel u chan teep’el.

##
Juntéenake’ Simbegwiree’ ma’ séeb líik’i’, je’etúuno’ –jach táaj jooypelech, ka’ táajk’eyta’ab tumen Anita. Ka’ tun kóola’abe’ ka’ j-lúubij, u chan teep’el Simbegwire táaj jats’uts u yilike’ t’i’il ti’ jump’éel xolob ka’ jáatij.

##
Simbegwire táaj ts’íikilnajij ka’ púuts’ tu yotoch, tu jáanpaytaj u chan jatalteep’el, ka tu ch’a’aj jump'íit janale’ ka’ j-binij, bin u t’ulpacht u bejil tu’ux bin u yuum.

##
Ka’ chíin le k’iino’, Simbegwiree’ na’ak ti’ junkúul che’ táaj ka’anal naats’ ti’ jump’éel chichan áalkabja’ ka’ tu meentaj jump'éel ch’aak tu k’abo’ob. Táan u k’aay ka’ weenij, k’aaynaj beya: -in na’, in na’, in na’ ta p’atajen, ta p’atajen- ma’ suunajechi’, xu’ul u yaabilaj in yuum ti’ ten, na’ -ba’ax k’iin ken suunakech, ta p’atajen-

##
Tu sáastale’, Simbegwiree’ k’aaynaj tuk’a’atéen, je’elo’ ka j-taal le ko’olelo’ob u p’o’ob nook’ te’ chan áalkabja’o’ ka tu yu’ubajo’ob le yaj óol k’aay ku luk’ul tu ka’analil le che’o’, tu tukultajo’ob chéen iik’ péeksik u le’ob le che’o’ ka káaj u meyajo’ob tuka’atéen, ba’ale’ juntúul ichilo’ob tu jach ch’enxikintaj le k’aayo’.

##
Je’elo’ le ko’olelo’ tu jawaj u yich u pakt tu ka’analil le che’o’ ka’ tu yilaj le chan ch’úupal u machmaj u chan jatalteep’elo’ ka’ k’a’am t’aanajij –Simbegwire u paal in suku’un, le uláak’ le ko’olelo’obo’ tu p’atajo’ob u p’o’ob uti’al u yáantiko’ob Simbegwire éemel tu k’ab le che’o’. Méek’a’ab Simbegwire tumen u ts’e’ na’e’ ka’ u náaysa’al u yóol.

##
Le ts’e’ na’ilo’ bin tu yotoch yéetel Simbegwire, tu ts’áaj u yo’och ka tu chikúunsaj tu ch’aak yéetel u chan teep’el, te’ áak’abo’ Simbegwiree’ ook’olnajij chéen ba’ale’ u ook’olil ti’ ki’imak óolal tumen u yojel yaan u kalaanta’al te’elo’.

##
Le ka suunaj u yuum Simbegwire tu yotoche’ tu yilaj mixmáak yaan tu kúuchilwenel Simbegwire. –Ba’ax úuchij Anita, jach yaj u yóol ka tu k’áataj ba’ax úuchij. Le k’o’olelo’ tu ya’alaj j-púuts’ Simbegwire. –In k’áat ka’ach ka u yu’ub in t’aan, chéen ba’ale’ mij jach máan in k’ab tu yéetel, ki bin. U yuum Simbegwiree’ j-jóok’ij ka j-bin tu’ux yaan le chan áalkabja’o’ táan u xíimbale’ ka’ k’uch tu kaajal u kiik uti’al u k’áatik wa ma’ tu yilaj Simbegwirei’.

##
Simbegwiree’ táan u báaxal yéetel u ts’e’ suku’uno’ob ka tu yilaj u yuum náach ti’, leti’e’ sajakchaj ti’ u tuukulil wa ts’íik u yuum, le meentik bin u ta’akubaj. Chen ba’ale’ u yuume’ bin tu paache’ ka tu ya’alaj ti’ –ts’o’ok a kaxtik máax u jeel a na’, u yaakumech yéetel a ma’alob bisbáail. Jach ki’imak in wóol ta wo’olal, in yaakumech. Tu ka’atúulal tu ch’a’atukultajo’ob u béeytal u p’áatal Simbegwire yéetel u ts’e’ na’ le buka’aj k’iin u k’áate’.

##
Sáansamale’ u yuume’ ku bin u xíimbaltej, ts’o’ok u chan máan k’iine’ ka tu bisaj Anita tu paach, Anitae’ tu machaj u chan k’ab Simbegwiree’ ka’ tu ya’alaj ti’ beya’ –jach ma’ taali’ teni’ chan ch’úupal, u béeytal wáaj a tu’ubsik le ba’ax úucho’. Simbegwiree’ tu jan paktaj u yich u yuume’ chíika’an u yich táan u tuukul. Beytuno’, Simbegwire j-náats’ tu yiknal Anitae’ ka’ tu méek’aj.

##
Ts’o’ok u máan jump'éel biixe’, Anitae’ tu ya’alaj ti’ Simbegwire, u ts’e’ suku’uno’ob yéetel u ts’e’ na’ ka xi’iko’ob bin janal tu yotoch. Jach ya’ab janal, Anitae’ tu máak’antaj tuláakal le janal táaj ki’ u yu’ubik Simbegwireo’ beytúuno’ tuláakalo’ob janalnajo’ob yéetel na’ajchajo’ob. Ka’ ts’o’oke’ le mejen paalalo’ j-bino’ob báaxal, táan u tsikbal le nojoch máako’obo’. Simbegwiree’ ki’imakchaj u yóol yéetel ma’ sajaki’, lebeetik tu ch’a’atukultaj jach táaj naats’ u k’iinil u suut tu ka’atéen tu yotoch uti’al u múuch’yantal yéetel u yuum tak u majan na’il.

##
* License: [CC-BY]
* Text: Rukia Nantale
* Illustration: Benjamin Mitchley
* Translation: Oscar Giovani Balam Canul, Leydi Patricia del Socorro Balam Carrillo, Cristina Bautista Escamilla
* Language: yua

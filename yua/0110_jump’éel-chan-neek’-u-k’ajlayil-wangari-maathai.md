# Jump’éel chan neek’: u k’ajlayil Wangari Maathai

##
Ti’ jump’éel chankaaj ku p’áatal ti’ u chíinil Monte Kenia tu laak’inil Áfricae’ juuntúul chan ch’uupale u k’aaba’ Xwangari yeetel u na’e’ ku meyajo’obi’.

##
Xwangari’e’ jach jats’ uts yilik u meyaj táankab. Tu pak’al lu’umil u baats’ilo’obe’, leti’e’ ku ja’atsik le lu’umo’ yéetel u máaskab, ken ts’o’okoke ku pak’ik mejen neek’o’ob te’ k’íink’inal lu’umilo’.

##
Le súutuk k’iin asab uts tu yicho’ leti’ le áak’abo, le ken p’áatak e’ejoch’e’enilo’, mixtan u béeytal u yilik le paak’alo’obo. U yojel beyo’ k’a’abéet u suut tu yotoch. Leti’e’ ku xíimbal te’ nu’ut’ bejo’obo’, ku máansik xan le uk’umno’ob yaano’ob te’ beejo’.

##
Xwangarie’ júuntuul ch’úupal jach aja’an u yóol. Taak u bin xooki. Chen ba’ale’ u na’ yeetel u taata’e u k’áato’ob ka p’áatak áantaj yéetel u meyajilo’ob le ichnajo’. Le ka tu ts’áaj uk ja’ab ti’e’, u nojoch suku’une’ ts’ikbalnajij yéetel u yuumo’ob, leti’obe’ tu éejentajo’ob ka xi’ik Xwangari xook.

##
¡Xwangari jach jats’ uts u yilik u xook! Leti’e’ jach séeb u káambal yéetel je’eba’alak áanalte’il ka u xoke’. Leti’e jach ma’alob u bin tu xook, lebeetike’ t’ana’abij ka xi’ik xook tak Estados Unidos. ¡Xwangari jach ki’imakchaj u yóol!, leti’e’ taak u kanik ya’ab ba’alo’ob yo’osal le yóok’ol kaaba’.

##
Ti’ u nojnajil xook te’ náachilo’ Xwangarie’ tu kanaj ba’alo’ob túumentak. Leti’e’ tu xokaj yo’osal le paak’alo’obo’ yéetel bix u nuuktalo’ob. Tu k’a’asaj bix uchik u líik’il leti’ yéetel u suku’un tu yáanal le che’o’obo tu k’áaxil Kenia.

##
Ikil u bin u ya’abtal u kaambale’, ku asab yaabiltik u wíinikilo’ob Kenia. Letie’ u k’áat ka jóok’oko’ob táanil yéetel ki’imak óolalil beyxan jáalk’abil. Le ken na’akak u kaambale’ asab ku k’a’ajsik u yotoch tak África.

##
Ka ts’o’ok u xooke’, ka’a suunaj Kenia. Chen ba’ale u nojlu’umile’ ts’o’ok u k’éexel. Yaan nukuch kúuchilo’ob tu’ux ku tséenta’al kaax, le ch’uupo’obo’ mina’an che’ u tóoko’ob. Le kajnáalo’obo’ óotsilo’ob yéetel wi’ijo’ob.

##
Xwangarie’ u yojel ba’ax ken u beetej. Tu ka’ansaj bix u yúuchul paak’al yéetel neek’o’ob ti’ le ko’olelo’obo’. Leti’obe’ ku koniko’ob le pak’áalo’obo’ yo’osal u yaantal ti’ob taak’in ti’al u yáantikuba’ob. Jach ki’imakchaj u yóolo’ob. Xwangarie’ tu yáantaj le xko’olelo’ob jóok’ol táanilo’.

##
Ka j-máan le k’iino’obo’, le che’o’ob túumbentako’obo’ nukchajo’ob, le ja’o’ káaj u yáalkab ma’alobil tu ka’aten. Le ba’ax tu meentaj Xwangari’o óoyta’ab ti’ tuláakal África. Be’elajake’ ya’ab che’ob ts’o’ok u nuktalo’ob yo’osal le neek’o’ob tu taasaj Xwangarieo’.

##
Xwangarie’ jach ya’ab uchik u meyaj. Le máako’ob tu súutpach le lu’umo’ tu yilajo’ob, beytuno’ j-ts’áab ti’ jump’éel nojsiibal. U k’abae’ Makul Nobel ti’ Máax Kaxtik Jets’talil, leti’ le yáax ch’uup ti’ u lu’imil África k’amik le nojsiibala’.

##
Xwangarie’, j-kíimij tu ja’abil 2011, chen ba’ale’ je’el u béeytal u k’a’ajsa’al chen pakta’ak le jats’ uts’ cheo’obo’.

##
* License: [CC-BY]
* Text: Nicola Rijsdijk
* Illustration: Maya Marshak
* Translation: Ángel Michel Chable Tuz, Emmanuel Cante Pech, Alam Collí Nahuat
* Language: yua

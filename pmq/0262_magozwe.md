# Magozwe

##
En biuꞌ kamꞌus ke lamĩ bale ljiajau njẽuꞌ Narobi, kajuã̀y de biuꞌ nꞌyeùs de pɨk nda meju, kuã̀jãdat karadat mjiũꞌũdat y gadɛ̀uꞌdat y mjiũꞌũdat lꞌàjaunꞌ tamĩ̀n.

Kuã̀jãdat biuꞌ ganuꞌ de biuꞌ ganuꞌ nkjuande si nip banꞌduà biuꞌ piaꞌa. Nda guaxiñiꞌu, ruꞌdat mjiũꞌũdat y gadɛ̀uꞌdat tꞌẽ̀ ruꞌ miɛjɛꞌbat nãꞌãñ ke gaꞌuɨ̃jɨ̃ilꞌat en biuꞌ danuɛ̃jɛ̃ꞌ mpiãꞌãn. Datsꞌaꞌau nda ñꞌkiuɛ̀ kun xchꞌàyꞌ pa npiɨy biuꞌ matsɛ̀. Sanꞌta de ruꞌdat mjiũꞌũdat y dagɛ̀uꞌdat de biuꞌ grupo ɛs Magozwe. Ɛs buꞌ mas gadɛ̀uꞌ.

##
Kuandu ruꞌdat ꞌmiɛꞌɛudat de Magozwe gatũdat, u xauꞌ laꞌmẽ gikꞌiàyꞌ rañꞌkiɨ̃jɨ̃. Gamã gameju kun buꞌ mꞌbɛuꞌ. Uãꞌ ꞌlɛ nip nip laꞌiàjaunp buꞌ lꞌiy. Nip dagù a Magozwe bale ntsjɨjɨñ. Daꞌuĩ̀ ke buꞌ lꞌiy daꞌuĩ̀ bale ljajau mjàu nis.

##
Si Magozwe aꞌuɛꞌuɛn u uàjaunꞌ rañꞌjiɛ̃̀, buꞌ mꞌbɛuꞌ pàjayꞌ. Kuandu Magozwe uàjaunꞌp si laꞌjuꞌu mã̀ en biuꞌ skuɛl, buꞌ mꞌbɛuꞌ daguàjayꞌ y damang: "Jiɨꞌ ɛs mjàu samjũjũñꞌ pa kasauꞌ nɛp" Nãꞌãñ de rnu rañꞌkiɨ̃jɨ̃ de ke bɨ̀jɨy laꞌuẽ Magozwe gamã de pɨk meju buꞌ mbɛuꞌ. U danꞌjãsp nabiju en biuꞌ danuɛjɛꞌ.

##
Biuꞌ danuɛjɛꞌ ɛs mjàu ntjajau pa nda naguiju y bale de ruꞌdat lꞌiyat mjàu pùdat ntjajau pa ñkjiɨ̀jɨ nɛp ñjiã̀ung. Kara ganuꞌ datsjɛ̀ꞌɛudat, kara ganuꞌ dabàjayꞌat. Kuandu nꞌĩndat, nip meju ni naꞌau pake lamàybat. Ruꞌdat lꞌiyat xauꞌ tꞌuɛ̀ng de ruꞌ kꞌiy tamĩ̀n ke tꞌàjaunꞌ y de ruꞌ tamĩ̀n ke mꞌjẽ purke dalꞌɨꞌky plasticos y kara nɛp mas. Biuꞌ kamijudat ɛs mas ntjajau pur ke tabiañky en ñꞌkiɛ̀ꞌ kun karadat biꞌĩꞌĩbat ke mjang mbiay kara kampuꞌ de biuꞌ kamꞌus.

##
Nda ganuꞌ, nkjãnt Magozwe pajauꞌ en ruꞌ cubos de xchꞌàyꞌ, dakuɨ̀jɨ nda nkꞌɨx nyuꞌuy de kuɛ̃nt dixut. Dakuɨ̀ñ ruꞌ jiaung y dajuɨ̀yꞌ en biuꞌ sanjũlꞌ mꞌĩnt. ꞌMɛ̀jɛ ruꞌ ganuꞌ nãꞌãñ de ruꞌ kuɨjɨng biuꞌ nkꞌɨx y nũꞌũ ruꞌ raxaung. Nip nũꞌũ uàjau nɛp tẽ̀ꞌ ruꞌ rañꞌjiɛ̃̀.

##
Ruꞌ raxaung ꞌkjuɛ̃nt biuꞌ historia de nda lꞌiy ke datay pa naꞌẽ̀ nda ꞌlɛ gandɛ̀jɛ kamiun. Magozwe mjàu mang naꞌẽ̀ gandɛ̀jɛ kamiun. Kara ganuꞌ, mã̀p ke u ɛs buꞌ lꞌiy biuꞌ historia.

##
Laꞌuĩ̀ matsɛ̀ y Magozwe meju en biuꞌ danuɛjɛꞌ uàjaunꞌ tamĩ̀n. Nda ꞌlɛ daꞌnũp. "Hola, kiau ɛs Thomas. Latajau ntjajau ripiɨ de kiua, en nda kamꞌus pɨk kajiuꞌu kaꞌkiɨjɨ nɛp kañàung", damang nda ꞌlɛ. Daꞌùꞌu nda katꞌùs dajuajanꞌ kampiãyꞌp suaꞌ. "¿Laꞌpɛ ke kamiã kaꞌàꞌt ntsjɨjɨñ?" daꞌuàjaunꞌ. Magozwe danũ̀ buꞌ ꞌlɛ y nkjuande danũ̀ biuꞌ ntꞌùs. "Kiau lamã̀p", damang, y dajãy.

##
Ɛn ruꞌ miã̀uꞌ ke gañãꞌãñ, ruꞌdat lꞌiyat ke nip mꞌjẽ kꞌiùsbat ya datjùꞌut njũꞌũ Thomas. Nꞌtàñ nèunꞌ kun ruꞌdat ꞌliɛdat, mas kun ruꞌdat ꞌliɛdat ke mejudat en biuꞌ danuɛjɛꞌ. Thomas daꞌuꞌ ruꞌ historias de biuꞌ kamijudat de ruꞌdat ꞌliɛdat. Ɛs kunꞌjẽ̀ y nip laꞌuã̀t salꞌẽꞌẽu, nip dimiang ꞌlɛ y mjàu nda laꞌtsɛ. Karadat de ruꞌdat mjiũꞌũdat y gadɛ̀uꞌdat danꞌjãsp gamãdat en biuꞌ katꞌùs dajuajanꞌ y kampiãyꞌp suaꞌ mã̀ gatꞌàꞌt ntsjɨ̃jɨ̃ñ en biuꞌ stampãyꞌ.

##
Magozwe meju kankã̀u de biuꞌ danuɛjɛꞌ nũꞌũ biuꞌ nkꞌɨxp laꞌmẽ raxaung kuandu Thomas nabiju en biuꞌ kankã̀u de u. "¿De nɛp ɛs biuꞌ historia?" daꞌuàjaunꞌ Thomas. "Ɛs de nda lꞌiy ke laꞌĩ̀ gandɛ̀jɛ kamiun", daꞌuã̀u Magozwe. "¿Nɨk ɛs biuꞌ njẽuꞌ de buꞌ gadɛ̀uꞌ?" daꞌuàjaunꞌ Thomas. "Nip lanũꞌũ, nip tajuꞌu laꞌuàjau kꞌiɨx", damang Magozwe kun rañꞌjiɛ̃̀ spajìp.

##
Kuandu kuɛ̀ namiã̀nꞌche, Magozwe danꞌjãsp mã̀ daꞌkuɛ̃np biuꞌ laꞌjiɨ̀ historia a Thomas. Ɛs biuꞌ historia de buꞌ mꞌbɛuꞌ y kjua gamã. Thomas kasi nip nèunꞌ y nip sep a Magozwe nɛp nꞌẽ̀, peru guɛ̀jɛp mjàu ꞌuꞌ luke tsjèp. Kara ganuꞌ nèunꞌat nkjãnt sɨjɨñat en biuꞌ katꞌus kampiãyꞌp suaꞌ.

##
Kuandu Magozwe dapã̀ kasi ruꞌ seskàꞌay rañꞌkiɨ̃jɨ̃, Thomas dagù nda dijiu nkꞌɨx de ꞌkuɛ̃nt. Ɛs nda historia de nda gadɛ̀uꞌ de kamꞌus ke guntãy pa naꞌẽ̀ nda mjàu laꞌiajaunꞌ gamꞌjeng de fútbol. Thomas daꞌuàjap nibiuꞌ historia a Magozwe bale ganuꞌ, ast ke nda ganuꞌ damang: "kiau lamã̀p ke ɛs ganuꞌ ke kaꞌmiã en biuꞌ skuɛl y kasauꞌ kariàjau kꞌiɨx. ¿Nɛp kamiã̀p?" Thomas damang ke u nũꞌũ pɨk laꞌĩ̀ nda kamꞌus pɨk ruꞌdat lꞌiyat ꞌtjuꞌu taꞌtjàyꞌ y lamãdat en biuꞌ skuɛl.

##
Magozwe damã̀p en niñꞌãꞌ dijiu kamiju y en ke lamã en biuꞌ skuɛl. ¿Y si buꞌ ꞌmɛuꞌ laꞌmẽ ñꞌjiɛ̃̀ y ɛs mjàu samjũjũñꞌ pa lasauꞌ nɛp? ¿Y si gapiàjayꞌ en niñꞌãꞌ dijiu kamꞌus? U tèꞌeun. "Ɛs mas mjàu ke nda laguiju en biuꞌ danuɛjɛꞌ", damã̀p.

##
Magozwe daꞌkuɛ̃np de luke u tèꞌeun a Thomas. Kumu najiùjuñ ruꞌ ganuꞌ, buꞌ ꞌlɛ dasep a buꞌ lꞌiy ke biuꞌ npãyꞌ ɛs mas mjàu en biuꞌ dijiu kamiju.

##
Y ntũ̀ns Mazgowe gamã gameju en nda katꞌus kun kampiãyꞌp ntꞌùs ñkɨjɨilꞌ. En biuꞌ kañꞌjiuyp biuꞌ ntꞌùs nabiju nuye lꞌiye mas. Pur ꞌmɛ̀jadat biuꞌ taꞌkjiàyꞌ seskaꞌay lꞌiyat en nibiuꞌ katꞌùs. Nkjuande bibiuꞌ meju buꞌ ntsꞌũ̀p de Cissy y buꞌ matuãmp, rnuꞌ ndrù, sanꞌta nꞌmẽ̀s y nda mꞌsɛꞌɛl xikiɨlꞌ.

##
Magozwe danꞌjãsp gamã biuꞌ skuɛl y naꞌĩ̀p mjàu ntjajau. Laꞌmẽ nasauꞌ bale kꞌiuɛ̀t en biuꞌ ganuꞌ. Kara ganuꞌ ya nup mang nꞌjɛ̀ biuꞌ skuɛl. Peru mã̀p en biuꞌ gandɛ̀jɛ kamiun y buꞌ gamjĩng de futbol en ruꞌ kꞌiɨx. Nkjuade ndudat u nip danꞌjɛ̀ biuꞌ skuɛl.

##
Magozwe meju en biuꞌ kaꞌbià de biuꞌ ntꞌùs kampiãyꞌp ñkiɨjɨilꞌ, uàjau nda nkꞌɨx de biuꞌ skuɛl. Thomas daꞌnup y nabiju en biuꞌ kankã̀u de u. "¿De nɛp ɛs luke kaꞌkuɛnt'?" daꞌuàjaunꞌ Thomas. "Ɛs de nda lꞌiy ke laꞌĩ̀ gasauꞌ", daꞌuã̀u Magozwe. "¿Nɨk ɛs biuꞌ njẽuꞌ de buꞌ lꞌiy?" daꞌuàjaunꞌ Thomas. "Biuꞌ njẽuꞌ ɛs Magozwe" damang Magozwe lajiajalꞌ.

##
* License: [CC-BY]
* Text: Lesley Koyi
* Illustration: Wiehan de Jager
* Translation: Constantino Gómez González
* Language: pmq

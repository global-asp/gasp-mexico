# De vacaciones kun buꞌ kiùy

##
Odongo y Apiyo mejudat en biuꞌ kamꞌus kun buꞌ ꞌmɛuꞌ.
Mjàu bɛ ruꞌ vacaiones de ndudat.
Nu xiauꞌ purke tsꞌɛuꞌ biuꞌ skuɛl, sinu purke mã̀dat gaꞌpjã̀ buꞌ kiùybat. U meju en nda kamꞌus de gakɨꞌɨyat xikiãu ripiɨ de nda kantsa.

##
Odongo y Apiyo mjàu lajiuntse de ke kuɛ̀ mã̀ye gapã̀ye buꞌ kiùybe. Biuꞌ kampiujunꞌ ant ke lamã̀ye gapã̀ye, daꞌkjuade ꞌmɛ̀jɛ ruꞌ raꞌĩ̀be y danjɛ̀ye ꞌmɛ̀jɛ mjàu maꞌkjàt pa nꞌmã̀ye pa biuꞌ kamꞌus.
Nip dajuꞌuye naꞌɨ̃jɨ̃ilꞌe y najiàyꞌe ꞌmɛ̀jɛ biuꞌ dagujunꞌ lariàjauye de ruꞌ vacasiones de uye.

##
Gua xiñiꞌu de biuꞌ nda xiñiꞌu, gulèjetse mã̀ye gapãye en biuꞌ kamꞌus en biuꞌ kamiup de buꞌ ꞌmɛuꞌ. Najiùjunꞌche pur ruꞌ nakuãng y danũ̀ye nbiaꞌayat de mpè y kaljiuꞌu de te. Dabɛꞌɛ kamiun y gantãuye ljiãu.

##
Mas nãꞌãñ, nakꞌɨñꞌe y najiàꞌaye naꞌiɨ̃jɨ̃ilꞌe.

##
Buꞌ tàt daꞌuàuꞌ a Odongo y Apiyo kuandu ganjuã̀ꞌãlat en biuꞌ kamꞌus. Dakuɨ̀jɨye buꞌ kiùyp, Nyarkanyada, lakiàuꞌ kun nda mant kampiuꞌp de nda nkuãng. Nyarkanyada mang nꞌmang "ntjuy nꞌdɨy de ruꞌdat ꞌliɛdat de Kanyada" en biuꞌ ñꞌjiɛ̃̀ Luo. Buꞌ kiùy ɛs nda ntjuy banis y spàjauꞌts.

##
Nyar-Kanyada gamã gatɨ̃̀jɨ̃dat en biuꞌ nꞌeùs, najailꞌ y ntãu mjàu nìsbat nꞌuàdat. Ruꞌdat rginbat kuã̀jãdat nip laꞌiã̀ꞌãbat pa nꞌbiù ruꞌ regalos ke dabɛ̀jɛp de biuꞌ kamꞌus. "Xìnt biuꞌ regalo de kiau kantàp," damang Odongo. "¡Mẽ, biuꞌ regalo de kiau kantàp!" damang Apiyo.

##
Nãꞌãñ de ke dasèng ruꞌ regalos, Nyar-Kanyada dagù biuꞌ manĩ̀nt npiãyꞌ ke ꞌmɛ̀jɛ ruꞌ ganuꞌ pùdat ruꞌ rgindat.

##
Nãꞌãñ, Odongo y Apiyo gulèjentse mã̀ye gamĩntse.
Danãjãnꞌe samjɛdat y xiljiañyat.

##
Nañnjiã̀udat en ruꞌ kiuang y dandùꞌ en biuꞌ kantsa.

##
Kuandu naꞌĩ̀ dagujunꞌ, daꞌkjuɛp en biuꞌ katꞌùs pa nasɨjɨñat.
¡Nyuà uɨ̃jɨ̃ilꞌat ant de ljiung biuꞌ ntsɨjɨñbat!

##
En biuꞌ nda ganuꞌ, buꞌ ꞌmɛuꞌ de ruꞌ lꞌiyat kuɛ̀ gamã daꞌkuɛp en biuꞌ kamꞌus y dajuaꞌayat kun Nyar-Kanyada.

##
Odongo y Apiyo dabàyp buꞌ kiùybat kun ruꞌ trɛ de biuꞌ katꞌùs. Gamãdat gatꞌàꞌt kantɛ y kiuãng.
Daꞌtjɛ̃̀nꞌs ruꞌ ñkiutalung de ruꞌ sũ̀dat talundat y datjɛ̃̀nꞌs ruꞌ verduras de biuꞌ kaljiuꞌu.

##
Nyar-Kanyada daꞌuàꞌañp a ruꞌdat rjinbat pa ñꞌkꞌĩ̀ ugali pa ñꞌjiàung kun estofado. Daꞌuàꞌañbat ñkꞌĩ̀ arroz kun coco pa ñꞌjiàung kun xikiau majàs.

##
Nda guaxiñiꞌu Odongo daguɛjɛ ruꞌ ñkiasat de buꞌ kiùyp pake ñꞌjiàung xiɨ. Peru ruꞌ pagasat nanjɨ̃ꞌɨ̃yat en biuꞌ granja de nda ꞌlɛ meju ripiɨ. Buꞌ ꞌlɛ meju ripiɨ kun Odongo. Datsù kun ke najiàyꞌ kun ruꞌ pagas purke danjãung ruꞌ ljiũꞌũ. Nãꞌãñ de nibiuꞌ ganuꞌ, Odongo danũ̀ ke ruꞌ pagas nip kuɛ̀ nanjɨ̃ꞌɨ̃yat en salꞌẽꞌẽu.

##
Nda ganu, ruꞌdat lꞌiyat gamãdat en biuꞌ kañkiaung kun Nyar-Kanyada. U laꞌmẽ nda kakiaung pa nꞌdɨ̀ꞌky vegetales, nchauꞌt y saljã̀jãnꞋ. A Apiyo ntàñ sebat a ruꞌ gantàundat kusàuꞌ lañꞌjiũ ruꞌ raꞌkꞌiɨꞌky. Odongo laꞌkjuat ruꞌ nɛp pa ruꞌdat gantàundat.

##
En biuꞌ santjump de biuꞌ ganuꞌ, juaꞌauye te ꞌmɛ̀jɛ ranuye. Paꞌaybe a buꞌ kiùybe pɛꞌɛye kusàuꞌ tamĩ̀n datɛjɛꞌ.

##
Peru ruꞌ vacaciones dajung mjàu maneꞌen y ruꞌdat lꞌiyat damꞌjẽ ke daꞌkjuɛp a biuꞌ ramꞌusbat. Nyar-Kanyada dagù nda sanguɨjɨꞌts a Odongo y nda chaleco a Apiyo. Juã̀y daꞌkjuat mjĩng pa biuꞌ viaje a biuꞌ katꞌus.

##
Kuandu buꞌ ꞌmɛuꞌ gunẽ̀ gatsìꞌidat, nip mang nꞌmã̀. Ruꞌdat lꞌiyat dalꞌàjaunp a Nyar-Kanyada ke lamãdat kun ndudat en biuꞌ kamꞌus. U najiajalꞌ y dasebat "Kiau ya ĩ̀n masɛꞌɛl pa biuꞌ kamꞌus. Taguiju nꞌguɛ̀dat kuandu lakuɛdat en biuꞌ kamꞌusk kuɛ̀."

##
Odongo y Apiyo daguaude mjàu nis y datsjep adios.

##
Kuandu Odongo y Apiyo dakuɛbe en biuꞌ skuɛl, daguaꞌane a ruꞌdat bimiùjudat tamjiãng de ndudat de biuꞌ pɨk xchjaꞌ biuꞌ kamꞌus. Karadat lꞌiyat damjang ke nda laguiju en biuꞌ kamꞌus ɛs mjàu. Karadat damjang biuꞌ kamꞌus ñkꞌiy ɛs mas mjàu.
¡Peru luke mas laꞌiajaunꞌ ɛske ꞌmɛ̀jɛdat damjang ke Odongo y Apiyo mꞌjẽ nda kiùybe mjàu spàjauꞌts!

##
* License: [CC-BY]
* Text: Violet Otieno
* Illustration: Catherine Groenewald
* Translation: Constantino Gómez
* Language: pmq

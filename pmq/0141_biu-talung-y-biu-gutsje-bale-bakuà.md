# Biuꞌ talung y biuꞌ gutsjeꞌ bale bakuà

##
Talung y biuꞌ gutsjeꞌ laꞌmẽ bale bakuà ɛs bimiùjuyeꞌ. Peru diñu laꞌkiɛjɛꞌyeꞌ. Nda ganuꞌ, damantse namjĩntse fútbol pa nꞌnũ̀ye naꞌau lamjĩng mas mjàu.

##
Gamãyeꞌ en biuꞌ kabià de fútbol y danꞌjãsbe namjĩntseꞌ. Biuꞌ talung ɛs manẽꞌẽn, peru biuꞌ gutsjeꞌ laꞌmẽ bale bakuà ɛs mas manẽꞌẽn. Biuꞌ talung najañky kajuã̀y biuꞌ nꞌmiã̀ñꞌ, peru biuꞌ gutsjeꞌ laꞌmẽ bale bakuà najañky mas kajuã̀y. Bɨ̀jɨy ke biuꞌ talung danꞌjãsp mã̀ gantsuɛ̃̀ng.

##
Namjĩntse kara penales pa nꞌnũ̀ye naꞌau lantɛ̀jɛꞌ. Biuꞌ gutsjeꞌ laꞌmẽ bale bakuà naꞌĩ̀ biuꞌ kantàp portero y biuꞌ talung dajuɨ̀yꞌ xiauꞌ nda gol. Ñãꞌãñ danꞌduꞌu biuꞌ talung naꞌĩ̀ portero.

##
Biuꞌ gutsjeꞌ laꞌmẽ bale bakuà daꞌuañ biuꞌ nꞌmiã̀ñꞌ y daꞌjuɨ̀yꞌ nda gol. Biuꞌ gutsjeꞌ laꞌmẽ bale bakuà kun biuꞌ ganã̀u daꞌjuɨ̀yꞌ nda gol. Biuꞌ gutsjeꞌ laꞌmẽ bale bakuà daꞌjuɨ̀yꞌ gikꞌiàyꞌ goles.

##
Biuꞌ talung mjàu tsuɛ̃ng purke daꞌmɨ̀. Ɛs mjàu sanɛgan pa nꞌmɨ̀. Biuꞌ gutsjeꞌ laꞌmẽ bale bakuà danꞌjãsp najiajalꞌ purke biuꞌ bimiùjup laꞌuĩ̀ nɛp nip mjàu.

##
Biuꞌ talung mjàu tsuɛ̃ng y kun biuꞌ xiꞌñuã̀ laꞌnɛꞌɛ danaung biuꞌ gutsjeꞌ laꞌmẽ bale bakuà.

##
En biuꞌ danuɛjɛꞌ ast biuꞌ nꞌeùs, biuꞌ talung dakuɨ̀jɨ biuꞌ tsũ̀ de biuꞌ gutsjeꞌ laꞌmẽ bale bakuà. Y u daꞌuàjanꞌp, "¿Nañũꞌũ biuꞌ nꞌɨy?" Biuꞌ talung nip daꞌuã̀u ni nɛp y biuꞌ nàn gutsjeꞌ laꞌmẽ bale bakuà danꞌjãsp naꞌkiɨjɨnꞌ.

##
Juã̀y, nàn gutsjeꞌ laꞌmẽ bale bakuà gampaꞌa kꞌiy. "¡Biaꞌaygat, nàn!" paꞌan biuꞌ kyi ñꞌjiɛ̃̀. Nàn gutsjeꞌ laꞌmẽ bale bakuà danũ̀ en ꞌmɛ̀jɛ pɨk mjàu ꞌuꞌ pɨk liꞌiuꞌ biuꞌ kyi ñꞌjiɛ̃̀. Biuꞌ kyi ñꞌjiɛ̃̀ nɛ̀ de biuꞌ kañꞌjiuy de biuꞌ talung.

##
Nàn gutsjeꞌ laꞌmẽ bale bakuà gampaꞌa. "¡Kyiɨ̃̀ꞌt biuꞌ gajutkꞌ mas manis, nꞌɨy kiau!" Ruꞌ gutsjeꞌ mꞌjẽ bale bakuà ꞌtjuꞌu nda olor mjàu masɨx. Biuꞌ talung danꞌjãsp danꞌĩng.

##
Biuꞌ talung naꞌiaꞌch. Juã̀y, naung y tsuꞌ. Nãꞌãñ, laꞌuĩ̀ miã̀us y juɛ. ¡Biuꞌ gutsjeꞌ laꞌmẽ bale bakuà ɛs mjàu sɨ̃̀y!

##
Biuꞌ talung dajuɛ y dajuɛ ast ke biuꞌ gutsje laꞌmẽ bale bakuà dajuꞌu naliɨ̀jɨng de biuꞌ nꞌmau. Nàn gutsjeꞌ laꞌmẽ bale bakuà y biuꞌ nꞌdɨy najiàuyeꞌ en nda nkuãng mjàu manĩꞌĩn pa ntàꞌauntse de biuꞌ talung.

##
Desd nibiuꞌ ganuꞌ, ruꞌ talung y ruꞌ gutsjeꞌ mꞌjẽ bale bakuà naꞌĩ̀ye biꞌĩꞌĩyeꞌ.

##
* License: [CC-BY]
* Text: Winny Asara
* Illustration: Magriet Brink
* Translation: Constantino Gómez González
* Language: pmq

# Luke buꞌ ntjuy njèu Vusi dasep

##
Biuꞌ gua xiñiꞌu, buꞌ kiùy de Vusi dasep, "Vusi, por favor, biɛ̀jɛt niñꞌãꞌ ñkiu talung a ruꞌdat tàdkꞌat.
Ndudat mjang ñkꞌĩ̀ nda pastel mjàu ntɨꞌ pa biuꞌ ntjɨ̃̀jɨ̃ꞌt de buꞌ ntjuy juèukꞌ de jiɨꞌ."

##
Kuandu rua pa biuꞌ nꞌyeùs de ruꞌdat ꞌmiɛ̀ꞌɛudat, Vusi dakuɨ̀jɨdat nuye gadɛ̀uꞌye laꞌmã̀nꞌche frutas. Sanꞌta de ruꞌ gadɛ̀uꞌye dalèjeꞌp biuꞌ ñkiu talung a Vusi y dajuèut ast nda mpiù nkuãng. Biuꞌ ñkiu talung nakiùlꞌ.

##
"¡¿Nɛp dijiu naꞌĩ̀?!"Vusi daguaꞌan. "Nibiuꞌ ñkiu talung ɛs pa nꞌuĩ̀ biuꞌ pastel de ntjɨ̃̀jɨ̃ꞌt de buꞌ ntjuy juèu."

¿Nɛp lamang buꞌ ntjuy juèu kuandu lanꞌdɛ̀uꞌ ke nip namẽ pastel de ntjɨ̃̀jɨ̃ꞌt?"

##
Ruꞌdat gadɛ̀uꞌdat dalꞌàjaunꞌ stjuat pur luke namĩ.
"Nip tajuꞌunan nguàynan kun biuꞌ pastel, peru niñꞌãꞌ nkuãng pa tarua ɛs nda regalo pa buꞌ ntjuy juèuk," sanꞌta de ruꞌdat gadɛ̀uꞌye damang. Juã̀y, Vusi kuɛ̀ nanꞌyuà.

##
Nkjant rua, dakuɨ̀jɨ nuye ꞌliɛdat ke tꞌẽ̀ nda ntꞌùs. "¿Kañuã̀dgue nkuɨ̃ꞌɨ̃ye nibiuꞌ nkuãng?" sanꞌta de ruꞌ ꞌlɛye daꞌuàjaunꞌ. Peru biuꞌ nkuãng nip tsjàp manis pa ljiajau de kaꞌkꞌĩ̀ kꞌiùs, bɨ̀jɨy ke naꞌiàjañꞌ.

##
"¿Nɛp naꞌĩ̀? Vusi gampaꞌa. "Nibiuꞌ nkuãng ɛs nda regalo pa buꞌ ntjuy juèuk. Ruꞌdat gamã̀nꞌchat fruta dabùk purke daljùlꞌ biuꞌ ñkiutalung pa biuꞌ pastel de ntjɨ̃̀jɨ̃ꞌt de buꞌ ntjuy juèu.
Chiñi, ni pastel, ni regalo namẽ pa biuꞌ ntjɨ̃̀jɨ̃ꞌt de u. ¡¿Nɛp lamang buꞌ nànk?!"

##
Ruꞌ gaꞌĩ̀dat kꞌiùs dalꞌàjaunꞌ stjuat purke dalꞌàjañꞌ biuꞌ nkuãng. "Nip tajuꞌunan nguàyan kun biuꞌ pastel, peru kiua kaꞌmẽ sanuꞌ xchjuɛ̀ pa buꞌ ntjuy juèukꞌ," sanꞌta de ndudat damang. Y Vusi siga nanꞌyuà.

##
Chiñi Vusi dakuɨ̀jɨ nda gatùndat mbiàꞌayat y nda pagas. "¡Mjàu mꞌã̀u xchjuɛ̀! ¿Tajuꞌu nꞌnaung kꞌiy?" biuꞌ pagas daꞌuàjaunꞌ.
Peru biuꞌ xchjuɛ̀ mjàu mꞌã̀u ke biuꞌ pagas danaung ꞌmɛ̀jɛ.

##
"¿Nɛp naꞌĩ̀ dijiu?" Vusi gampaꞌa. "Nibiuꞌ xchjuɛ̀ ɛs nda regalo pa buꞌ ntjuy juèu. Ruꞌdat gaꞌĩ̀dat kꞌiùs dabùk purke dalꞌàjañ biuꞌ nkuãng de ruꞌdat gakɨ̀ꞌɨyat fruta. Ruꞌdat gakɨ̀ꞌɨyat fruta dabùk biuꞌ nkuãng purke dalꞌjùlꞌ biuꞌ ñkiutalung pa biuꞌ pastel de biuꞌ ntjɨ̃̀jɨ̃ꞌt de buꞌ ntjuy juèu.

Chiñi, ni ñkiutalung, ni pastel, ni regalo namẽ pa biuꞌ ntjɨ̃̀jɨ̃ꞌt de u. ¡¿Nɛp lamang de buꞌ ntjuy juèuk?!"

##
Biuꞌ pagas daꞌuàjaunꞌ stjuat purke danaung ĩn bale. Buꞌ gatùndat nbiaꞌayat damang daꞌuàꞌayp biuꞌ pagas a Vusi nkjuande nda kakꞌiàꞌay pa biuꞌ ntjɨ̃̀jɨ̃ꞌt de buꞌ ntjuy ꞌjuèu de u. Y bɨ̀jɨy pus, Vusi siga nanꞌyuà kun biuꞌ pagas.

##
Peru biuꞌ pagas gamã danɛ̃jɛ̃ꞌp kuɛ̀ pɨk meju buꞌ gatùndat nbiaꞌayat en biuꞌ ganuꞌ de nchjɨjɨñ de biuꞌ dagujunꞌ. Vusi namiɨ̀ y gajuaꞌa mjàu datɛ̀uꞌ en biuꞌ ntjɨ̃̀jɨ̃ꞌt de buꞌ ntjuy njèu.
Ruꞌdat mapaꞌadat ya meju sɨjɨñat.

##
"¿Nɛp tajuꞌu nꞌuĩ̀ chiñi?" Vusi damang. "Biuꞌ pagas gamã danɛjɛꞌp kumu nda regalo ya que nip laꞌmẽ biuꞌ regalo de xchjuɛ̀ ke ruꞌdat gaꞌĩ̀dat kꞌiùs dabùk. Ruꞌdat gaꞌĩ̀dat kꞌiùs dabùk ruꞌ xchjuɛ̀ purke dalꞌàjañ biuꞌ nkuãng gakɨꞌɨy fruta.
Ruꞌdat gakɨꞌɨyat de fruta purke daljùlꞌ biuꞌ ñkiutalung pa biuꞌ pastel de biuꞌ ntjɨ̃̀jɨ̃ꞌt de buꞌ ntjuy ꞌjuèu.
Chiñi, ni ñkiutalung, ni pastel, ni regalo namẽ pa biuꞌ ntjɨ̃̀jɨ̃ꞌt."

##
Buꞌ ntjuy njèu de Vusi najañ nꞌuà lariàjap pur nda kamiaꞌay y juã̀y damang:
"Vusi, ꞌjuèu de kiau, nip lamang ruꞌ regalos. ¡Ni sikiɛ̀r lamang biuꞌ pastel de biuꞌ ntjɨ̃̀jɨ̃ꞌt!
Takã̀jãn ꞌmɛ̀jɛnan nìskꞌan taꞌuànan y kiau lameju mjàu nisk taꞌuà nkjuande. ¡Kiɨ̀jɨt ruꞌ ramꞌjiɨ̃̀ꞌɨ̃t spàjauꞌts y taꞌuĩ̀nan npjã̀!" Y bɨ̀jɨy pus, nibiuꞌ ɛs luke Vusi daꞌuĩ̀.

##
* License: [CC-BY]
* Text: Nina Orange
* Illustration: Wiehan de Jager
* Translation: Constantino Gómez González
* Language: pmq

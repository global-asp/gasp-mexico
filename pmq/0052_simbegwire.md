# Simbegwire

##
Kuandu buꞌ tsꞌũ̀ de Simbegwire gatũ, u meju mjàu laꞌkiɨjɨnꞌ. Buꞌ ꞌmɛ̀uꞌ de Simbegwire daꞌuĩ̀ lu mas mjàu pa ntùng buꞌ ntjuy nꞌdɨy. Peru, naxauꞌye de gunìsbe nꞌuã̀ye kuɛ diji, sin buꞌ tsꞌũ̀ de Simbegwire. Kad gua xiñiꞌu, mejuyeꞌ y lariàjauyeꞌ de biuꞌ nda ganũ lañiãꞌãñ. Kad datɛ̀uꞌ, laꞌuĩ̀yeꞌ ntsjɨjɨñ ꞌmɛ̀jɛyeꞌ ranuye. Nãꞌãñ, tàyeꞌ ruꞌ xiljiã y buꞌ ꞌmɛuꞌ de Simbegwire paꞌayp kun ruꞌ tarɛp.

##
Nda ganuꞌ, buꞌ ꞌmɛuꞌ de Simbegwire gajuaꞌa en biuꞌ nꞌyeùs mas datɛ̀uꞌ ke kumu ruꞌ kara ganuꞌ njuaꞌa. "¿Pɨk kamiju ntjuy lꞌiy kiau?" u daꞌuàjaunꞌ. Simbegwire danɛjɛꞌp ast pɨk meju buꞌ ꞌmɛuꞌ, y najañ nip lakiãꞌãut kuandu danũ̀ ke u lamiãꞌãuye skanꞌɛ̀ye kun nda ntjuy. "Lamang ke kañũꞌũ naꞌau mjàu, ntjuy lꞌiy kiau. U ɛs Anita," damang tɛjɛnꞌ.

##
"Eyt Simbegwire, buꞌ tàtkꞌ daꞌkuɛ̃nk bale nɛp de jiɨꞌ," damang Anita. Peru ni datɛjɛꞌ ni damaꞌɛp biuꞌ skanꞌɛ̀p. Buꞌ ꞌmɛuꞌ de Simbegwire lajeung y mjàu nisp nꞌuà. U gunèunꞌ subre ruꞌ rnuꞌdat ke kuã̀jãdat bibiuꞌ, y ke mjàu nibiuꞌ ɛs. "Ntjuy lꞌiy kiau, Lapɛ ke kamiàng a Anita nkjuande buꞌ nànkꞌ," u damang.

##
Biuꞌ npiayꞌ de Simbegwire nabiàjaunꞌ. Ya nip laꞌmẽ kamiaꞌay pa naguiju kun buꞌ ꞌmɛ̀u pur ruꞌ gua xiñiꞌu. Anita dagù bale ljiajau pa lanꞌẽ̀ en biuꞌ nꞌyeùs ke mjàu laꞌkuɨñꞌ pa nꞌẽ̀ ruꞌ ljiajau de biuꞌ skuɛl pur ruꞌ datɛ̀uꞌ. U mã̀ juã̀y en biuꞌ mꞌbiɛ juã̀y ke lamàjañꞌ ntsjɨjɨñ. Biuꞌ xauꞌ ke laꞌjuap ɛs biuꞌ manp ke dagù buꞌ ꞌtsꞌũ̀. Buꞌ ꞌmɛ̀u de Simbegwire nip nũꞌũ ke buꞌ ntjuy nꞌdɨy laꞌkiɨjɨnꞌ.

##
Nãꞌãñ de bale miã̀uꞌ, buꞌ ꞌmɛuꞌ de Simbegwire dasebe ke u laguiju kajuã̀y pur kara ganuꞌ. "Taꞌmẽ ke laguà en klɛ kamꞌus pur biuꞌ nꞌtajau," u damang. "Peru lanũꞌũ ke jiɨꞌkꞌe takiùnꞌkꞌe jiɨꞌkꞌe taꞌjiɨ̀kꞌe." Simbegwire mjàu nip dakuɨ̀jɨp nꞌuà, peru buꞌ ꞌmɛuꞌ ni danũ̀. Anita nip damang ni nɛp. U nkjuande nip nisp nꞌuà.

##
Ruꞌ nɛp naꞌĩ̀ mas sɨ̃̀y pa Simbegwire. Si nip lamàjañꞌ ruꞌ tarɛp de biuꞌ ntꞌùs, u nip mang nꞌẽ̀, Anita pajailꞌ. Y en biuꞌ dagujunꞌ ke ya nasɨjɨñat, buꞌ ntjuy naung mas bale de ruꞌ mꞌjɨ̃ng, lanjɛ̀ xauꞌ ruꞌ mjiɨng ke lañjẽng pa Simbegwire. Kad dagujunꞌ, Simbegwire guày ast ke lajiañ uɨ̃jɨ̃ilꞌ, paut biuꞌ nꞌmiant de buꞌ nànp.

##
Nda nꞌpiãyꞌ, Simbegwire dajueuꞌ de gunjãs. "¡Ntjuy lꞌiy mjàu damaꞌa!" Anita daguaꞌan nes. U dapùꞌ de biuꞌ mꞌbiɛ. Biuꞌ mant de Simbegwire ke u mjàu mang ke najiañ najiɛꞌɛng de nda clavo, naxùjunꞌ en nuye.

##
Simbegwire meju mjàu tsuɛ̃ng. U damang gamã de biuꞌ nꞌyeùs. Damaꞌau ruꞌ dixut buꞌ tsꞌũ̀, dajũlꞌ kꞌiy mꞌjiɨng en biuꞌ marralp y gamã de biuꞌ nꞌyeùs. Dakũꞌũts biuꞌ mismo danuɛjɛꞌ pɨk gamã buꞌ tàtp.

##
Kuandu naꞌĩ̀ datɛ̀uꞌ, Simbegwire najiàu en nda nkuãng mjàu kajuã̀ꞌch ke laꞌĩ̀ rapiɨ de nda riachuelo y daꞌuĩ̀ nda mꞌɛ kun ruꞌ raxì. Nkjant najañ uɨ̃jɨ̃ilꞌ, u ntãu: "Naàn, naàn, naàn, nañjiɛ̃̀ꞌk. Nañjiɛ̃̀ꞌk y ni xiɛ̀ꞌɛp kakiuɛ. Buꞌ tàtk ya nip mank. Nàn, ¿xiɛ̀ꞌɛp kunꞌɛ? Nañjiɛ̃̀ꞌk."

##
Biuꞌ nda guaxiñiꞌu, Simbegwire ya kuɛ̀ guntãu. Kuandu karadat ñkjiuyat gunẽ̀dat nẽ̀ galjajanꞌ ruꞌ ramꞌjiɨ̃ꞌɨ̃dat en biuꞌ riachuelo, dalꞌuꞌ biuꞌ ntjãu ke nda ke nda laꞌuĩ̀ laꞌkiɨjɨnꞌ ke nẽ̀ de biuꞌ kajuã̀ꞌch de biuꞌ nkuãng. Damjã̀p ke xiauꞌ ɛs biuꞌ gamau ke lakuãꞌãut ruꞌ raxì kiuãng, y siga datajau ntjajau. Peru nda de ruꞌdat ñkjiuyat daꞌmèp sanũ̀p biuꞌ ntjãu.

##
Uãꞌ ntjuy daguajauꞌ kuneu de biuꞌ nkuãng. Kuandu danũ̀ buꞌ ntjuy lꞌiy kun biuꞌ nꞌmiant mjàu masut, gampaꞌa, "¡Simbegwire, buꞌ nꞌdɨy de buꞌ ꞌjuèu!" Ruꞌdat karadat ñkjiuyat danjɛ̀ de natajanꞌat y dabàyp a Simbegwire de napuꞌ de biuꞌ nkuãng. Buꞌ ntsꞌũ̀p daguàut y dajuap.

##
Buꞌ ntsꞌũ̀p de Simbegwire datsꞌìꞌ en biuꞌ nꞌyeùs. Dagù ntsjɨjɨñ, y dakuàu en biuꞌ nmꞌɛ kun biuꞌ nꞌmiat de buꞌ nànp. Nibiuꞌ dagujunꞌ, Simbegwire guày nkjãnt najiay uɨ̃jɨ̃ilꞌ. Peru meꞌent kiàu purke nisp nꞌuà. Ya nũꞌũ ke buꞌ ntsꞌũ̀p lantùng.

##
Kuandu buꞌ mɛuꞌ de Simbegwire daꞌkuɛp en biuꞌ katꞌùs, dakuɨ̀jɨ biuꞌ nꞌyeùs ni nãꞌãp meju. "¿Nɛp namĩ, Anita?" daꞌuàjaunꞌ mjàu laꞌkiɨjɨnꞌ. buꞌ ntjuy dasep ke Simbegwire gamã de biuꞌ nꞌyeùs. "Lamang ke laꞌtsɛk," u damang. "Peru lamã̀p naꞌuĩ̀ mjàu mikꞌià biuꞌ taꞌuà." Buꞌ mɛuꞌ Simbegwire gulèjeng de biuꞌ kandeùs y ganꞌuà en biuꞌ danuɛjɛꞌ ke njuaꞌal ast riachuelo. Siga ganꞌuà ast biuꞌ villa de buꞌ ntjuy nꞌjèu pa ndàjanp pur Simbegwire.

##
Simbegwire meju lamjĩng kun ruꞌdat njɛ̃dat kuandu danũ̀ buꞌ mɛuꞌ de kuã̀jã. U tèunꞌ de ke gantsuɛ̃̀ng, bɨ̀jɨy ke danɛjɛꞌp naꞌiaun. Peru buꞌ mɛuꞌ dakũꞌũts y dase, "Simbegwire, nakiɨjɨ buꞌ chꞌu mjàu ntjuy pa jiɨꞌ. Nda nàn ke mankꞌ y ꞌuꞌkꞌ. Mjàu tajeung de jiɨꞌ y lamank." Buꞌye ranuye mantse ke Simbegwire làjayꞌ kun buꞌ ntsꞌũ̀p pur ruꞌ ganuꞌ ke u mang.

##
Buꞌ tàtp pã̀ ꞌmɛ̀jɛ ruꞌ ganuꞌ. Kuan mã̀ najiùjuñ ruꞌ ganuꞌ, u daꞌtsèꞌ Anita. U damaꞌap buꞌ skanꞌɛ̀ de Simbegwire. "Mjàu taꞌuà lariàjauk kyi kantjuy lꞌiy, nip nanũ̀ luke naꞌuĩ̀," dasep. "¿Kañuãtk kuɛ̀ nꞌuĩ̀?" Simbegwire nabiɛꞌɛl danũ̀ buꞌ mɛuꞌ, naꞌau njũ nɛp lariàjap. Ntũ̀ns, u danũp Anita spajìp y daguàut.

##
Biuꞌ nda npiãyꞌ, Anita daguaꞌat Simbegwire, a ruꞌdat njɛ̃dat y buꞌ ntsꞌũ̀p, mã̀ gasɨjɨñ en biuꞌ nꞌyeùs en nibiuꞌ dagujunꞌ. ¡Nɛp npjã̀ mas ntɨꞌ! Anita daꞌuĩ̀ ꞌmɛ̀jɛ ruꞌ mjiɨ̃ng ke nuꞌun Simbegwire, y ꞌmɛ̀jɛdat gusɨjɨñyat ast ke naliɛdat. Juã̀y, ruꞌdat lꞌiyat namjĩndat y ruꞌdat kiɨꞌdat nalꞌiàjau. Simbegwire tsauꞌ nisp nꞌuà y gakàuꞌ. U damang ke juã̀y, mjàu kuñeꞌen, nꞌkuɛp nꞌyeùs pa laguiju kun buꞌ tàtp y buꞌ ñkjiuy de buꞌ tàt.

##
* License: [CC-BY]
* Text: Rukia Nantale
* Illustration: Benjamin Mitchley
* Translation: Constantino Gómez González
* Language: pmq

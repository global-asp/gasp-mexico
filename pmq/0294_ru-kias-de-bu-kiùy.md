# Ruꞌ kꞌias de buꞌ kiùy

##
Biuꞌ kakiũꞌũ de buꞌ kꞌiùs ɛs spàjauꞌts y laꞌmẽ bale sorgo, mijo y yuca. Peru ruꞌ mas mjàu ɛs ruꞌ kꞌias. Aunke bu kiùy laꞌmẽ bale rꞌjĩndat, kiau, biuꞌ taꞌãung, lanũꞌũ ke ɛs luke mas ntàñ. Paꞌank en biuꞌ nꞌyeùs diñu. Nkjuande laꞌkuɛ̃nk bale nɛp ke ni naꞌau nũꞌũ. Peru lamĩ nda nɛp ke ni naꞌau nũꞌũ y ke ni xiɛ̀ꞌɛp daꞌkuɛ̃nk: biuꞌ pɨk u laꞌtã̀ꞌ ruꞌ kꞌias.

##
Nda ganuꞌ nanũ̀ nda santsaꞌ de xchjuɛ̀ ke lamĩ en biuꞌ mpa, kaꞌimp de biuꞌ nꞌyeùs de buꞌ kiùy. Kuandu naꞌuàjanp pake ɛs, xiauꞌ daꞌuã̀uk: "Ɛs biuꞌ santsaꞌ mágico". Biuꞌ kankã̀u de biuꞌ santsaꞌ, lamĩ bale rixì de kꞌias ke bu kiùy laꞌguɛꞌɛnt skra ganuꞌ. Kiau nip naꞌjiɛꞌtk. "¿Pa nɛp ɛs ruꞌ raxì, kiùy?" naꞌuàjanp. U xauꞌ daꞌuã̀uk: "Ɛs ruꞌ raxì mágicas de kiau".

##
Nanũ̀ ke ɛs mjàu laꞌiajaunꞌ nꞌnũ̀ buꞌ kiùy, ruꞌ kꞌias, ruꞌ raꞌxì y biuꞌ ntɨꞌ santsaꞌ de xchjuɛ̀. Peru buꞌ kiùy daguayk ke lamã biuꞌ pɨk meju buꞌ nànk pa nꞌuĩ̀ nda kambiay. "Kiùy, kajuꞌu kañjiɛ̃nk nꞌguajauꞌ pɨk kaꞌuĩ..." "Nũ̀ kaꞌẽ̀ nkjande nda mikꞌià nꞌuà, ntjuy lꞌiy, ĩ̀t luke lasek, "kuɛ̀ dasek. Namã nanɛjɛꞌp.

##
Kuandu nanɛjɛꞌp, buꞌ kiùy meju kaꞌimp, peru nip laꞌmẽ biuꞌ santsaꞌ ni ruꞌ kꞌias. "Kiùy, ¿pɨk laꞌĩ̀ biuꞌ santsaꞌ, pɨk laꞌĩ̀ ꞌmɛ̀jɛ ruꞌ kꞌias, y pɨk...?" peru xauꞌ daꞌuã̀uk, "Laꞌĩ̀ en biuꞌ pɨk ɛs mágico pa kiau." ¡Nip tsjàp mang nꞌsèk!

##
Nuye ganuꞌ mas nãꞌãñ, buꞌ kiùy daꞌuã̀nk en biuꞌ ntꞌùs pɨk laꞌjiàyꞌ pa gua kaꞌàꞌt biuꞌ sanꞌãng. Pɛ̀ns nasèng biuꞌ kanɛ̀ stsjɛuꞌ, natsauꞌ biuꞌ manis ñꞌjiɨ̃ de ruꞌ kꞌias nduà taꞌ Kañjiũyp biuꞌ ntꞌùs pɨk u laꞌjiàyꞌ laꞌĩ biuꞌ ntɨꞌ santsaꞌ mágico de xchjuɛ̀ de buꞌ kiùy. Mjàu maꞌaung mapɨjɨlꞌ kun nda mant samèng. Nasèng y natsauꞌ biuꞌ ñꞌjiɨ̃ mjàu makè.

##
Napiɨy kuandu naꞌuꞌ ke buꞌ kiùy paꞌank, "¿Nɛp kaꞌuĩ̀? kaneꞌen y kjùꞌ biɛ̀jɛgat biuꞌ staꞌang."Dagùk maneꞌen en nꞌguɛ̀jɛp biuꞌ sanꞌang. "¿Kjua kajiajalꞌ?" daꞌuàjaunk buꞌ kiùy. Ruꞌ rañꞌjiɛ̃̀p daꞌuĩ̀k ke nanũ̀ ke gua tajiajalꞌ purke nanũ̀ pɨk laꞌĩ̀ biuꞌ pɨk ɛs mágico pa u.

##
Biuꞌ nda ganuꞌ, buꞌ kiùy gunẽ̀ nẽ̀ gapã̀ buꞌ nàn. En nibiuꞌ kamiaꞌay, nanɛjɛꞌp en biuꞌ nꞌyeùs gua karèu ruꞌ kꞌias ya kuɛ̀. Lamĩ nda mantun de kꞌias mjàu matàꞌ. Namaꞌau nda y naꞌuaung en biuꞌ sakùyꞌ kiau. Nãꞌãñ ke naguɨjɨlꞌ biuꞌ santsaꞌ, skaguà kaꞌing de biuꞌ ntꞌùs y nanaung mjàu maneꞌen. Ɛs biuꞌ ntꞌas mas mꞌãus ke nanaung ɛn ꞌmɛ̀jɛ biuꞌ npãyꞌ ke kiua lameju.

##
Biuꞌ nda ganuꞌ, kuandu buꞌ kyiùy meju en biuꞌ kaljiũꞌũp taꞌù ruꞌ raxì de luke datũꞌũ, najiɨyꞌ en biuꞌ nꞌyeùs pɨk laꞌmẽ ruꞌ kaljiuꞌup y naꞌuɛ̀u ruꞌ kꞌias. Kasi ꞌmɛ̀jɛ mjàu matàꞌ. Nip najuꞌu nanjã̀jãñp nꞌjuɛ̃̀nꞌts giriuy. Nkjant larua taꞌujunt pɨk laꞌĩ̀ biuꞌ kanɛ̀ stjɛuꞌ, naꞌuꞌ buꞌ kiùy kaꞌimp nachjɛꞌɛt. Najuꞌu naꞌuaung ruꞌ kꞌias kampiuꞌp de biuꞌ sakùyꞌ kiau y najiùjuñ larua kankã̀u de u.

##
Biuꞌ nda ganuꞌ de kakiaung ñꞌkiɛ̀ꞌp. Buꞌ kiùy ganu xiñiꞌu. U guɛ̀jɛp maꞌau ruꞌ kꞌias matàꞌ y biuꞌ yuca pa nꞌdɨ̀yꞌ en biuꞌ kañꞌkiɛ̀ꞌp. Nibiuꞌ ganuꞌ nip dagùk maneꞌen en laguà kapã̀. Peru nip nanjãjãñp de nꞌnũ̀ pur bale ganuꞌ.

##
Mas datɛ̀uꞌ en nibiuꞌ kampiujunꞌ, dabaꞌank buꞌ nàn, buꞌ tàt y buꞌ kiùy. Kiau lanũꞌũ pur kjua. Namã kaꞌɨ̃jɨ̃ilꞌ y naxauꞌ ke ni xiɛ̀ꞌɛp mas kujau tapɛ, ni a buꞌ kiùy, ni ruꞌdat tàdgat, ni ninaꞌau mas.

##
* License: [CC-BY]
* Text: Ursula Nafula
* Illustration: Catherine Groenewald
* Translation: Constantino Gómez González
* Language: pmq

# Biuꞌ ganuꞌ ke najuày biuꞌ kaꞌùs pa lagua biuꞌ kamꞌus

##
Biuꞌ ñkꞌiy pɨk maꞌayat ruꞌ tabuses de biuꞌ kamꞌusk nuɛ̀ de ꞌliɛdat y de tabuses mjàu nuɛ̀ de ꞌliɛdat.
En biuꞌ kampuꞌ lamĩ mas pa nda nmɛ̀jɛdat. Ruꞌdat lꞌàꞌañ nɛp mang pɨk mã̀dat ruꞌdat tabuses.

##
"¡En biuꞌ kamꞌus! ¡En biuꞌ kamꞌus! ¡Tabus en biuꞌ pɨk njɨ̃yꞌ ganuꞌ!" naꞌuꞌ ke maꞌa nda de ruꞌdat lꞌàꞌañ nɛp. Nibiuꞌ ɛs biuꞌ tabus ke kiau lakɨ̃ꞌ nmaꞌau.

##
Aunke biuꞌ tabus ke mã̀ pa biuꞌ kamꞌus ya kasi nuɛ̀, lamĩdat mas ꞌliɛdat ke tꞌanꞌ pa najàudat. Karadat ljèulꞌ ruꞌ miɛjɛꞌbat en biuꞌ kampiuꞌp.
Karadat ljèulꞌ kañjiuyp pɨk lꞌɨꞌ ruꞌ raꞌkꞌì.

##
Ruꞌdat ꞌliɛdat ke dijiu ganjuàꞌadat gunjàudat en biuꞌ tabus kun ruꞌ boletos en ruꞌ skanꞌɛ̀ laꞌuàꞌt nda npjuju. Ruꞌdat ñkjiuyat kun ruꞌdat raꞌpiàyat ñkꞌiyat mjàu ljùndat en biuꞌ mpaꞌau danuɛjɛꞌ.

##
Nabiju kankàu de nda ventana. Buꞌ ꞌlɛ ke meju kankàu de kiau maꞌau mjàu nis nda marral de plástico ñkiɨjɨilꞌ.
Lajuɨꞌky spjaꞌts samènng, nda saljulꞌ mꞌint harapiento, y njũ meju nervioso.

##
Naguajauꞌ pur biuꞌ ventana de biuꞌ autobús y nanũ̀ ke nꞌyuà tajuày biuꞌ kamꞌuk, biuꞌ pɨk kiau tantay. Chiñi laguà en biuꞌ ntɨꞌ kamꞌus.

##
Damjàjañꞌ de ke ꞌmɛ̀jɛdat gunjàudat en biuꞌ autobus y ꞌmɛ̀jɛdat nabijudat. Ruꞌdat garɨꞌɨyat gunjã̀udat lꞌɨ̀ꞌky ruꞌ nɛp bɛ̀jɛ.

Maꞌandat tjũꞌt ruꞌ nɛp lꞌɨ̀ꞌky. Ruꞌ ñꞌjiɛ̃̀bat mjàu daꞌuĩ̀k stjajalꞌ.

##
Karadat ꞌliɛdat daljaunt nɛp pa ñꞌkjiauꞌ, karadat daljaung nɛp banꞌjã̀ung y danꞌjãsp mã̀ gusɨjɨñat. Ruꞌdat ke nip mꞌjẽ tamĩ̀n, nkjuande kiau, xauꞌ najiañan tanũꞌũn.

##
ꞌMɛ̀jɛ niñꞌãꞌ kañꞌyuà namiaꞌay pur biuꞌ stapìp de biuꞌ autobus, kuandu biuꞌ kamiun ya mã̀ narɛjɛ.
ꞌLɛ daguaꞌanat ruꞌdat garɨꞌɨyat pake gapuꞌdat de biuꞌ kamiun.

##
Ruꞌdat garɨꞌɨyat gapuꞌdat pa galejendat de biuꞌ autobus.
Karadat dabùdat ruꞌ tamĩ̀n ke lañꞌjiɛ̃̀mbat a ruꞌdat ꞌliɛdat ljaung nɛp. Karadat mjang ñꞌkꞌìꞌky nɛp ant ke napuꞌdat.

##
Nkjant biuꞌ autobus mã̀ de biuꞌ estación, naguajauꞌ pur biuꞌ ventana. Taꞌiàjaunꞌ si en klɛ ganuꞌ nakuɛp en biuꞌ kamꞌusk.

##
Kumu njũjũñ ruꞌ ganuꞌ, biuꞌ autobus naꞌĩ̀ mjàu mpa. Naꞌtsɛ̀uꞌ ruꞌ kiàu pake gaꞌuɨ̃jɨ̃ilꞌ.

##
Peru kuɛ̀ namaꞌa biuꞌ kaꞌus.
¿Pɨk xchjaꞌ buꞌ nàn? ¿Mꞌjẽ tamĩ̀n ruꞌ nkjuàdat de kiau? ¿Lamaꞌa nꞌkuɛ̀ꞌɛlbat kantɛ ruꞌ ljiũꞌũ ke natũꞌũ?

##
Nkjãnt laguà en biuꞌ autobus, taꞌjũꞌt biuꞌ njẽuꞌ pɨk meju buꞌ mꞌbiɛuꞌk en biuꞌ ntɨꞌ kamꞌus.
Sige taꞌjũꞌt nibiuꞌ ntjũꞌt nkjãnt taꞌɨ̃jɨ̃ilꞌ.

##
9 horas mas datɛ̀uꞌ, tanũ purke naꞌuꞌ kꞌiɨt saljɨ̃ꞌɨ̃t y stamjaꞌa tjũꞌũdat ruꞌdat ꞌliɛdat ke ꞌkjuɛp en biuꞌ kamꞌusk.
Namaꞌau biuꞌ ñkꞌiy marralk y napuꞌ de biuꞌ autobus.

##
Biuꞌ autobus ke daꞌkuɛp en biuꞌ kamꞌusk ganuɛ de ꞌliɛdat ya kuɛ̀ mjàu maneꞌen.
Juã̀y mã̀ nꞌjãsp kuɛ̀ lamã̀ pa biuꞌ este. Pur chiñi, lu mas laꞌiajaunꞌ pa kiau ɛs nꞌuàꞌt biuꞌ ntꞌùs de biuꞌ mꞌbiɛuꞌk.

##
* License: [CC-BY]
* Text: Lesley Koyi, Ursula Nafula
* Illustration: Brian Wambi
* Translation: Constantino
* Language: pmq

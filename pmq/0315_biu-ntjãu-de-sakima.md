# Biuꞌ ntjãu de Sakima

##
Sakima meju kun ruꞌ miɛꞌbat y buꞌ nꞌjèu ntjuy de giriuy rañꞌkiɨ̃jɨ̃. Mejuye en biuꞌ kampuꞌ de nda ꞌlɛ ꞌtjèjeunꞌ. Biuꞌ nꞌyeùs de xchjuɛ̀ laꞌĩ̀ ast santjump de nda fila de kiuãng.

##
Kuandu Sakima laꞌmẽ rnuꞌ rañꞌkiɨ̃jɨ̃, gunꞌĩng y ya nip dajuꞌu danũ̀.
Sakima ɛs nda lꞌiy tsjàu nɛꞌ.

##
Sakima laꞌuĩ̀ bale nɛp ke ruꞌdat karadat lꞌiyat de tiria rañꞌkiɨ̃jɨ̃ nip ꞌtjuꞌu tꞌẽ̀, kumu, lajuꞌu meju kun ruꞌdat xikiɨ̀ꞌdat de biuꞌ kamꞌus y lariàjau kun ndudat de rañꞌjiɛ̃̀ laꞌiajaunꞌ.

##
Ruꞌdat miɛꞌɛudat de Sakima ljàjau ntjajau en biuꞌ ntꞌùs de buꞌ ꞌlɛ ꞌtjèjeunꞌ. Lejendat mã̀dat ljàjau ntjajau gua xiñiꞌu y ꞌkjuɛp en biuꞌ datɛ̀uꞌ. Sakima lajiàyꞌ kun buꞌ nꞌjèu ntjuy ñkꞌiy.

##
Sakima mjàu ntàñ ntãu. Nda ganuꞌ buꞌ tsꞌũ̀ daꞌuàjaunꞌp, "¿Pɨk kaxauꞌ rɛꞌ ljiãu Sakima?"

##
Sakima daꞌuã̀u, "Riat njuaꞌa, nàn. Laꞌuꞌ en biuꞌ ganã̀u y nãꞌãñ lantãu.

##
Sakima ntàñ ntãu pa buꞌ nꞌjèu ntjuy ñkꞌiy, mas kuandu u laꞌmẽ nkjiũy. Buꞌ nꞌjèu ntjuy ꞌuꞌp ntãu biuꞌ ntjãu ke mas ntàñ Sakima. Y u nisp nꞌuà najayꞌ kun biuꞌ ljiãu.

##
"¿Kajuꞌu kantãu nda y mas kuɛ̀ nda Sakima?", uàjanp buꞌ ntjuy nꞌjèu. Sakima laꞌkuàjayꞌp y ntãu nda y kuɛ̀ kara.

##
Nda dagujunꞌ nãꞌãñ de biuꞌ ntjajap, ruꞌdat biɛꞌɛbat daꞌkjuɛp mjàu juiuꞌdat.
Sakima nũꞌũ ke nda nip mjàu.

##
"¿Nɨk ɛs biuꞌ salꞌeꞌeu, nàn, tàt?" Daꞌuã̀jãunꞌ Sakima. Sakima daꞌuꞌ ke buꞌ nꞌdɨy de buꞌ ꞌlɛ ꞌtjèjeunꞌ namiɨ̀.
Buꞌ ꞌlɛ tsauꞌ mjàu lakiɨjɨnꞌ y laꞌjiɨ̀.

##
"Kiau tajuꞌu tantãu pa u. Versi lanisp nꞌuà,"dasep Sakima a ruꞌdat miɛꞌɛbat. Peru ruꞌdat miɛꞌɛbat nip danꞌjuãp. "U ɛs mjàu tjèjeunꞌ. Jiɨꞌ riat ɛs nda lꞌiy ke nip lajuꞌu nũꞌũ. ¿Kamiàp ke biuꞌ ntjãu de jiɨꞌ mã̀ gamàyp?"

##
Peru Sakima nip najiàñ. Buꞌ nꞌjèu ntjuy ñkꞌiy daguàyp. Dasep: "Ruꞌ ljiãu de Sakima baꞌayk kuandu taꞌmẽ ntjũy.

Nꞌkjiap buꞌ ꞌlɛ tjèjeunꞌ nkjuande."

##
Biuꞌ nda ganuꞌ, Sakima daꞌuàjanꞌp buꞌ nꞌjèu ntjuy ñkꞌiy ke lantsiꞌ en biuꞌ nꞌyeùs de buꞌ ꞌlɛ ꞌtjèjeunꞌ.

##
Gamaꞌay kampiuꞌp de nda ntɨꞌ ventana y danꞌjãsp guntãu de biuꞌ ntjãu ke u mas ntàñ.
Spajìp, buꞌ ꞌlɛ ꞌtjèjeunꞌ danꞌjãsp dalejeng biuꞌ ganãu pur biuꞌ ntɨꞌ ventana.

##
Ruꞌdat gatajaudat ljiajau daꞌtjày de ñꞌkꞌĩ̀ ruꞌ nɛp tꞌẽ̀.
Dalꞌuꞌ biuꞌ spàjauꞌts ntjãu de Sakima. Peru nda ꞌlɛ damang, "Ni naꞌau laꞌjuꞌu laꞌjap buꞌ Xikiɨ̀ꞌ gamay.
¿Akas uãꞌ lꞌiy ke nip laꞌjuꞌu nũꞌũ mã̀ ke u laꞌjuꞌu lajap?"

##
Sakima daꞌmàjañꞌ ntãu y daꞌkuɛp pa ya mã̀. Peru buꞌ ꞌlɛ tjèjeunꞌ gulèjeng kiñeꞌen y damang: "Por favor kañkiãut kuɛ̀ dijiu."

##
En nibiuꞌ kamiaꞌay, ganjuàꞌaye nuye ꞌlɛ ke tseꞌeye nda ꞌlɛ en nda nmꞌɛ.
Daꞌkuɨ̀jɨye buꞌ nꞌdɨy de buꞌ ꞌlɛ tjèjeunꞌ mapàjayꞌ y liꞌiañ en biuꞌ kankã̀u de biuꞌ danuɛjɛꞌ.

##
Buꞌ ꞌlɛ tjèjeunꞌ meju mjàu lajiung de ke danũ̀ buꞌ nꞌdɨy ya kuɛ̀. Y dagù nda maꞌtɛjɛꞌp a Sakima purke u daꞌjuap. Daꞌtsìꞌ buꞌ nꞌdɨy y a Sakima en biuꞌ hospital pake Sakima kuɛ̀ laꞌjuꞌu nꞌnũ̀.

##
* License: [CC-BY]
* Text: Ursula Nafula
* Illustration: Peris Wachuka
* Translation: Constantino Gómez González
* Language: pmq

# Biuꞌ ganuꞌ ke najuày biuꞌ kaꞌùs pa laguà biuꞌ kamꞌus

##
Biuꞌ ñkꞌiy pɨk maꞌayat ruꞌ tabuses de biuꞌ kamꞌusk nuɛ̀ de ꞌliɛdat y de tabuses mjàu nuɛ̀ de ꞌliɛdat. En biuꞌ kampuꞌ lamĩ mas pa nda nmɛ̀jɛdat. Ruꞌdat lꞌàꞌañ nɛp mang pɨk mã̀dat ruꞌdat tabuses.

##
"¡En biuꞌ kamꞌus! ¡En biuꞌ kamꞌus! ¡Tabus en biuꞌ pɨk njɨ̃yꞌ ganuꞌ!" naꞌuꞌ ke maꞌa nda de ruꞌdat lꞌàꞌañ nɛp. Nibiuꞌ ɛs biuꞌ tabus ke kiau lakɨ̃ꞌ nmaꞌau.

##
Aunke biuꞌ tabus ke mã̀ pa biuꞌ kamꞌus ya kasi nuɛ̀, lamĩdat mas ꞌliɛdat ke tꞌanꞌ pa najàudat. Karadat ljèulꞌ ruꞌ miɛjɛꞌbat en biuꞌ kampiuꞌp. Karadat ljèulꞌ kañjiuyp pɨk lꞌɨꞌ ruꞌ raꞌkꞌì.

##
Ruꞌdat ꞌliɛdat ke dijiu ganjuã̀ ꞌadat gunjàudat en biuꞌ tabus kun ruꞌ boletos en ruꞌ skanꞌɛ̀ tꞌàꞌt nda npjuju. Ruꞌdat ñkjiuyat kun ruꞌdat raꞌpiàyat ñkꞌiyat mjàu ljùndat en biuꞌ mpaꞌau danuɛjɛꞌ.

##
Nabiju kankã̀u de nda ventana. Buꞌ ꞌlɛ ke meju kankã̀u de kiau maꞌau mjàu nis nda marral de plástico ñkiɨjɨilꞌ. Lajuɨꞌky spjaꞌts samèng, nda saljulꞌ mꞌint masut, y njũ meju nip tsjàp laꞌiã̀ꞌãp.

##
Naguajauꞌ pur biuꞌ ventana de biuꞌ tabus y nanũ̀ ke nꞌyuà tajuã̀y biuꞌ kamꞌusk, biuꞌ pɨk kiau tantay. Chiñi laguà en biuꞌ ntɨꞌ kamꞌus.

##
Damjàjañꞌ de ke ꞌmɛ̀jɛdat gunjàudat en biuꞌ autobus y ꞌmɛ̀jɛdat nabijudat. Ruꞌdat garɨꞌɨyat gunjã̀udat lꞌɨ̀ꞌky ruꞌ nɛp bɛ̀jɛ. Maꞌandat tjũꞌt ruꞌ nɛp lꞌɨ̀ꞌky. Ruꞌ ñꞌjiɛ̃̀bat mjàu datꞌẽ̀k stjajalꞌ.

##
Karadat ꞌliɛdat daljaunt nɛp pa ñꞌkjiauꞌ, karadat daljaung nɛp banꞌjã̀ung y danꞌjãsp mã̀ gusɨjɨñat. Ruꞌdat ke nip mꞌjẽ tamĩ̀n, nkjuande kiau, xauꞌ najiañan tanũꞌũn.

##
ꞌMɛ̀jɛ niñꞌãꞌ kañꞌyuà namiaꞌay pur biuꞌ stapìp de biuꞌ tabus, kuandu biuꞌ kamiun ya mã̀ narɛjɛ. ꞌLɛ daguaꞌanat ruꞌdat garɨꞌɨyat pake gapuꞌdat de biuꞌ kamiun.

##
Ruꞌdat garɨꞌɨyat gapuꞌdat pa nalejendat de biuꞌ tabus. Karadat dabùdat ruꞌ tamĩ̀n ke lañꞌjiɛ̃̀mbat a ruꞌdat ꞌliɛdat ljaung nɛp. Karadat mjang ñꞌkꞌiɨ̀ꞌky nɛp ant ke napuꞌdat.

##
Nkjant biuꞌ tabus mã̀ de biuꞌ kamiaꞌay, naguajauꞌ pur biuꞌ ventana. Taꞌiàjaunꞌ si en klɛ ganuꞌ nakuɛp en biuꞌ kamꞌusk.

##
Kumu njũjũñ ruꞌ ganuꞌ, ruꞌ tabuses nalꞌĩ̀ mjàu mpa. Naꞌtsɛ̀uꞌ ruꞌ kiàu pake naꞌuɨ̃jɨ̃ilꞌ.

##
Peru kuɛ̀ namaꞌa biuꞌ kaꞌùs. ¿Pɨk xchjaꞌ buꞌ nàn? ¿Mꞌjẽ tamĩ̀n ruꞌ nkjuàdat de kiau? ¿Lamaꞌa nꞌkuɛ̀ꞌɛlbat kantɛ ruꞌ ljiũꞌũ ke natũꞌũ?

##
Nkjãnt laguà en biuꞌ tabus, taꞌjũꞌt biuꞌ njẽuꞌ pɨk meju buꞌ mꞌbiɛuꞌk en biuꞌ ntɨꞌ kamꞌus. Siga taꞌjũꞌt nibiuꞌ ntjũꞌt nkjãnt taꞌɨ̃jɨ̃ilꞌ.

##
Nda ntjsauꞌ horas mas datɛ̀uꞌ, tanũ purke naꞌuꞌ kꞌiɨt saljɨ̃ꞌɨ̃t y stamjaꞌa tjũꞌũdat ruꞌdat ꞌliɛdat ke ꞌkjuɛp en biuꞌ kamꞌusk. Namaꞌau biuꞌ ñkꞌiy marralk y napuꞌ de biuꞌ tabus.

##
Biuꞌ tabus ke daꞌkuɛp en biuꞌ kamꞌusk ganuɛ de ꞌliɛdat ya kuɛ̀ mjàu maneꞌen. Juã̀y mã̀ nꞌjãsp kuɛ̀ lamã̀ pa biuꞌ este. Pur chiñi, lu mas laꞌiajaunꞌ pa kiau ɛs nꞌuàꞌt biuꞌ ntꞌùs de biuꞌ mꞌbiɛuꞌk.

##
* License: [CC-BY]
* Text: Lesley Koyi, Ursula Nafula
* Illustration: Brian Wambi
* Translation: Constantino Gómez González
* Language: pmq

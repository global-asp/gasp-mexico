# Biuꞌ sũ̀ talung y biuꞌ gusàilꞌ

##
Laꞌmẽ bale ganuꞌ, biuꞌ sũ̀ talung y biuꞌ gusàilꞌ ɛs bimiùjuyeꞌ. Mjàu ñꞌjiɛ̃̀ mejuyeꞌ kun ꞌmɛ̀jɛ ruꞌ kara xiljiañyat. Ni nda de ruꞌ lajuꞌu peꞌeung.

##
Nda ganuꞌ, biuꞌ ntjũyꞌ gajuaꞌa y biuꞌ gusàilꞌ daꞌmẽ ke narua mjàu kajuã̀y laꞌuàꞌt nchjɨjɨñ. Daꞌkuɛp mjàu kuɨñꞌ. "¡Laꞌmẽ nda nɛp mas nip ntjajau de nda nꞌmã̀ kajuã̀y!" dasep biuꞌ gusàilꞌ.

##
Juã̀y de nda mjàu ntꞌɨ̃y, biuꞌ sũ̀ talung daꞌmẽ nda mjàu ñꞌjiɛ̃̀ en biuꞌ ganã̀p. Danꞌjãsp dakuaꞌat ruꞌ raxì talung ke ruꞌ bimiùjubat ljɛ̀unt. "Taꞌkuàꞌtsan ruꞌ raxì talung kapiãyꞌp de ruꞌ kiaguanꞌ", damang. "Skjaꞌ bɨ̀jɨ ɛs mas nip ntjajau pɨk tamananꞌ."

##
Biuꞌ gusàilꞌ ɛs xauꞌ ke laꞌmẽ salꞌuɛ en biuꞌ katꞌùs, bɨ̀jɨy ke u danꞌjãsp daꞌuɛꞌɛu. Daꞌuĩ̀ nuye sanꞌjuã̀ mjàu spàjauꞌts y gapeꞌeung mas kajuã̀ꞌch ke biuꞌ sũ̀ talung. Biuꞌ sũ̀ talung daguajau biuꞌ salꞌuɛ pa nꞌjãsp nꞌuɛꞌɛu ruꞌ sanjuà, peru dakꞌɨñꞌ ant ke daguàjañꞌ. Danꞌjɛ̀ biuꞌ salꞌuɛ̀ kampiãyꞌp de biuꞌ stakjat skamꞌjɨ̃ꞌɨ̃t y gamã mã̀ gaꞌuĩ̀ kꞌiy nchjɨjɨñ pa ruꞌ raꞌpiàyat.

##
Peru ruꞌ mas xiljiañyat danꞌjũ̀ biuꞌ gusàilꞌ gamã gapeꞌeung kajuã̀y, bɨ̀jɨy datsjep biuꞌ sũ̀ talung ke gapiàjabat biuꞌ salꞌuɛ̀ pa ñkꞌĩ̀ sanꞌjuàdat nkjuande. Y Juã̀y, biuꞌ kantàu npãyꞌ lamĩ bale xiljiañyat peꞌeundat.

##
Kuandu biuꞌ santjup xiljiañ gamã gatɨñ biuꞌ salꞌuɛ ke dabàjabat, biuꞌ sũ̀ talung nip meju en biuꞌ katꞌùs. Bɨ̀jɨy ke ruꞌ raꞌpiàyat de biuꞌ sũ̀ talung damjãꞌãu biuꞌ salꞌuɛ pa namjĩndat kun u. Kuandu dakꞌɨñꞌat de biuꞌ lamꞌjĩndat, danjɛ̀ biuꞌ salꞌuɛ̀ en biuꞌ kampuꞌ.

##
Mas datɛ̀uꞌ, biuꞌ gusàilꞌ daꞌkuɛp. Daꞌuàjaunꞌ biuꞌ salꞌuɛ nꞌɛꞌɛu kara de ruꞌ raxì ke gakuɨꞌky kuandu peꞌeung. Biuꞌ sũ̀ talung gamã̀ gaꞌàꞌt en biuꞌ pɨk laꞌkjuat ramꞌjiɨ̃ꞌɨ̃t y nip meju. Daꞌuàꞌt en biuꞌ katꞌùs pɨk tꞌẽ̀ ntjsɨjɨñ y en biuꞌ kabià, peru biuꞌ salꞌuɛ ntsɨꞌɨn. Nip lamĩ ni pɨk.

##
Xauꞌ yùgat nda ganuꞌ pa nꞌkuɨ̀jɨ biuꞌ salꞌuɛ, "biuꞌ sũ̀ talung dasep biuꞌ gusàilꞌ. "Pake kajuꞌu kaꞌẽ̀ ruꞌ sanjua y kapeꞌeung pake kaꞌiàꞌt ntsjɨjɨñ." Xiauꞌ nda ganuꞌ," damang biuꞌ gusàilꞌ. "Si nip kakiɨjɨ biuꞌ salꞌuɛ en nda ganuꞌ, kaꞌmẽ ke nꞌgùk nda de ruꞌ raguayat nkjuande stjeꞌeu."

##
Kuandu biuꞌ gusàilꞌ daꞌkuɛp en biuꞌ nda ganuꞌ, danũ̀ ke biuꞌ sũ̀ talung saꞌay ruꞌ jiaung, peru biuꞌ salꞌuɛ̀ ntsɨꞌɨn. Bɨ̀jɨy ke biuꞌ gusàilꞌ gapeꞌeung mjàu maneꞌen pɨk kuã̀jãdat ruꞌ talundat ñkꞌiyat, damaꞌau sanꞌta de ndudat y daguɛjɛ kajuã̀y. Nãꞌãñ de nibiuꞌ, biuꞌ gusàilꞌ guɛ̀jɛp kuɨjɨ biuꞌ sũ̀ talung saꞌaꞌt biuꞌ kampuꞌ kun ruꞌ bakuà pa nꞌkɨ̀jɨ biuꞌ salꞌuɛ̀.

##
Y kuandu kuɨ̀jɨ ruꞌ raxaung de ruꞌ sanꞌjuà de biuꞌ gusàilꞌ en biuꞌ kampuꞌ, biuꞌ sũ̀ talung sebat ruꞌdat raꞌpiàyat: "Liɨjɨꞌkꞌant de ruꞌ jiaung baꞌu y sin mpè." Y ndudat tꞌã̀u: "Nip tasamjũjũñan, talꞌjiɨ̀dan nꞌnɛjɛꞌban."

##
* License: [CC-BY]
* Text: Ann Nduku
* Illustration: Wiehan de Jager
* Translation: Constantino Gómez González
* Language: pmq

# Biuꞌ kaꞌkiuɛ de biuꞌ Xiljiañ kapiãyꞌ gamiɨ̃ꞌɨ̃

##
Niñꞌãꞌ ɛs biuꞌ historia de Ngede, biuꞌ xiljiañ de nchaulꞌ gamiɨ̃ꞌɨ̃, y nda kyi gadɛ̀uꞌ ke uaung nɛp ke njẽuꞌ Gingile. Nda ganuꞌ, nkjãnt Gingile meju laꞌtũdat mbiaꞌayat, daꞌuꞌ biuꞌ ntjãu de ngede. A Ginginle danꞌjãsp mã̀ naꞌĩ̀p kantɛ en biuꞌ kanɛ̀ kuandu mã̀p en biuꞌ kapiẽyꞌ gamiɨ̃ꞌɨ̃. Namiaꞌay pa ndèuꞌ tsjàu jiɨy ast ke dakuɨ̀jɨ biuꞌ xiljiañ kapiẽyꞌ gamiɨ̃ꞌɨ̃ ke meju en ruꞌ raꞌxì de biuꞌ nkuãng kampiayꞌ nũꞌts de biuꞌ ganã̀u.
“Chitik- chitik-chitik,” gamapaꞌa biuꞌ ñkꞌiy xiljiañ nkjant peꞌeung de nda nkuãng a biuꞌ nkuãng. “Chitik- chitik-chitik,” ntãu biuꞌ xiljiañ kapiẽyꞌ gamiɨ̃ꞌɨ̃, mã̀ lamiaꞌay pake nꞌnũ̀ si kũ̀ꞌũts Gingile.

##
Nãꞌãñ de kañkiɛ̀ꞌp ganuꞌ, ganjuã̀ꞌãlat en nda higuera ìn ntɨꞌ.
Ngede laꞌchꞌìng damɛ̀jɛnꞌ en ruꞌ raꞌxì de biuꞌ nkuãng. Juã̀y, gamaꞌay en nda raꞌxì y danuɛ̃jɛ̃ꞌts biuꞌ ganã̀u en biuꞌ pɨk meju Gingile tẽ̀ꞌ, “¡Kiua meju! ¡Kjuꞌt chiñi!

¿Kjua mjàu kajueuꞌ?” Gingile nip lajuꞌu nũꞌũ ni nda gamiɨ̃ꞌɨ̃ kampiuꞌp de biuꞌ nkuãng, peru damang daꞌkuàjayꞌp Ngede.

##
Bɨ̀jɨy ke Gingile daꞌjũ̀ꞌts biuꞌ lanza de u kun ke laꞌtũdat ruꞌdat mbiaꞌayat en biuꞌ kampuꞌ, dakuɨꞌɨy kara sanuꞌ xì kiuãng baꞌu y daꞌuĩ̀ nda ñkiuɛ̀ ñkꞌiy.
Kuandu biuꞌ ñkiuɛ̀ ya màjaꞌch, dajùꞌts nda nkuãng mpaꞌau y mꞌu kañkiɛ̀ꞌp de biuꞌ ñkiuɛ̀. Niñꞌãꞌ nkuãng njũꞌũ purke lapjùng bale xkìꞌi. Nãꞌãñ, danꞌjãsp najiàu en biuꞌ nkuãng maꞌau biuꞌ nkuãng pɨk nip juɨñ kun ruꞌ chìꞌ.

##
Ɛn ñkꞌiy ganuꞌ daꞌu banꞌduàdat peꞌeunat ruꞌdat xkamiɨꞌɨdat.
Lañjiɨꞌɨyat y lejendat en nda kutsilꞌ de biuꞌ nkuãng pɨk mejudat.
Kuandu Gingile gajuaꞌa ast biuꞌ pɨk kuàjadat ruꞌ gamiɨ̃ꞌɨ̃, dajũꞌts biuꞌ nkuãng pɨk manau en biuꞌ kutsilꞌ. Ruꞌ gamiɨ̃ꞌɨ̃ juã̀y naljiɨ̀dat de biuꞌ kutsilꞌ mjàu tsuɛndat, dabe a Gingile y dajayat gapeꞌeundat de biuꞌ xkìꞌi ke ìn nip mjang.

##
Kuandu ruꞌdat gamiɨ̃ꞌɨ̃dat ya ntsiꞌinat, Gingile dajuɨyꞌ ruꞌ skanꞌɛ̀ en biuꞌ colmena y damaꞌau biuꞌ panal nuɛ̀ de kapiãyꞌ gamiɨ̃ꞌɨ̃ y larvas mpidat. Juã̀y, dajũ̀ꞌts en biuꞌ marralp y danꞌjãsp gapuꞌ de biuꞌ nkuãng.

##
Mjàu lariàjau Ngede nũꞌũ ꞌmɛ̀jɛ luke Gingile laꞌuĩ̀.
Pɛ ke lanꞌjɛ nda mixàjailp ntɨꞌ de biuꞌ panal kumu stjeꞌeu.
Ngede peꞌeung de raxì nkuãng a raxì nkuãng, kad kamiaꞌay mas rapiɨ de biuꞌ kampuꞌ.
Santjump, Gingile gapuꞌ de biuꞌ saljɨ̀ y Ngede gamay en nda gadu rapiɨ de buꞌ gadɛ̀uꞌ pɛ luke u landuꞌu.

##
Peru Gingile daꞌgung biuꞌ ñꞌkiuɛ̀, damaꞌau biuꞌ lanza de u y danꞌjãsp mã̀ ganꞌuà pa biuꞌ nꞌyeùs, nip danũ̀ luke laꞌuĩ̀ biuꞌ xiljiañ kaꞌpiãyꞌ gamiɨ̃ꞌɨ̃.
Ngede maꞌa mjàu tsuɛ̃ng, ¡Piii-trrr! ¡Piii-trrr! Gingile gamaꞌay, daguajauꞌ biuꞌ xiljiañ kaꞌpiãyꞌ gimiɨ̃ꞌɨ̃ y danꞌjãsp mã̀ najiajalꞌ nis.
“¿amiguito!
¿Kamiang kaꞌpiãyꞌ gimiɨ̃ꞌɨ̃, ah?
¡ja! kiau naꞌuĩ̀ ꞌmɛ̀jɛ biuꞌ ntjajau pa nakuɨ̀jɨ y, ademas, ꞌmɛ̀jɛ dabek. ¿Puerke namang nꞌgùkꞌ niñꞌãꞌ kaꞌuã̀us y kaꞌuã̀u kaꞌpiãyꞌ gimiɨ̃ꞌɨ̃ kun jiɨꞌ?” y dajay. ¡Ngede meju mjàu tsuɛ̃ng! ¡rɛꞌ nip ɛs mjàu pa nꞌmù stsjeꞌeu! Peru, daꞌkuɛp.

##
Nda ganuꞌ, nãꞌãñ de bale npiãyꞌ, Gingile daꞌuꞌ biuꞌ ntjãu de Ngede ya kuɛ̀. U damaꞌa ke ɛs mjàu mꞌã̀uꞌ nibiuꞌ kaꞌpiãyꞌ gamiɨ̃ꞌɨ̃ y mjáu nìsp nꞌuà guntãu biuꞌ ntjãu de biuꞌ xiljiañ gamiɨ̃ꞌɨ̃. Nãꞌãñ de nda viaje mpaꞌau pur biuꞌ nakuãng, Ngede namiaꞌay pa nakã̀uꞌ kampiuꞌp de nda nkuãng ke nꞌjẽuꞌ acacia diꞌkiã̀. "Ah," damã̀p Gingile. "Biuꞌ panal de gamiɨ̃ꞌɨ̃ laꞌmẽ namẽ en niñꞌãꞌ nkuãng." Ntũ̀ns, maneꞌen daꞌuĩ̀ nda ñꞌkiuɛ̀ y danꞌjãsp mã̀ najiã̀u en biuꞌ nkuãng kun ruꞌ raꞌxì manau en ruꞌ chì. Ngede nabiju y mjàu daguajau.

##
Nkjãnt lajiã̀u biuꞌ nkuãng, Gingile ñꞌkiɛ̀ꞌ laꞌiàjaunꞌ kjua nip ꞌuꞌ biuꞌ atsuꞌu de ruꞌ gamiɨ̃ꞌɨ̃da. "Kiau lamã̀, biuꞌ panal laꞌĩ̀ mjàu laꞌiãung en biuꞌ nkuãn," u damã̀. Kuandu tanjuaꞌa en biuꞌ nãꞌãn raxì ke lami, dakuɨ̀jɨ nda gutɨn rakuaꞌat. Biuꞌ gutɨng rakuaꞌat meju mjàu tsuɛ̃ng purke Gingile daꞌuàu. Danũ̀ mjàu tsuɛ̃ng y danɛꞌɛ biuꞌ kanɛ̀ pa nꞌàꞌañp ruꞌ kiɨꞌt chìꞌ y mjàu taꞌau.

##
Ant de ke biuꞌ gutɨng rakuaꞌat lanaung a Gingile, u gapu mjáu kañeꞌen de biuꞌ nkuãn. Mjàu maneꞌen ke nip danũ̀ nda nꞌxì nkuãn y nakiung dapjɨng nꞌjɛ̃̀ en biuꞌ kampu. Aunke daꞌuàjañ biuꞌ bimiꞌ, gutejuꞌ lumas kañeꞌen ke dajuꞌu de bibiuꞌ. Peru mjáu namã̀ purke biuꞌ gutɨng rakuaꞌat mjàu pù ntꞌɨ, bɨ̀jɨy ke nip dakũꞌũt. Ngede, biuꞌ Xiljiañ Gamiɨ̃ꞌɨ, dakuɛ̀. Y Gingile naxauꞌ nda mjàu ñꞌjiɛ̃.

##
Y bɨ̀jɨy, kuandu ruꞌdat rapiàyat de Gingile dalꞌuꞌ biuꞌ historia de Ngede, ndudat gachi. Kuandu sea ke landuꞌudat gaꞌkiɛ̃̀nꞌs kapiãyꞌ gamiɨ̃ꞌɨ, gañjiũ̀ ke landuꞌudat biuꞌ mixàjailp mas ntɨꞌ de biuꞌ panal de ruꞌ gamiɨ̃ꞌɨ̃dat a ruꞌ xilajiañ gamiɨ̃ꞌɨ.

##
* License: [CC-BY]
* Text: Zulu folktale
* Illustration: Wiehan de Jager
* Translation: Constantino
* Language: pmq
